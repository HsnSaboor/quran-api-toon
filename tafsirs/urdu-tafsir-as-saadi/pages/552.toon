tafsir[9]{c,v,t}:
  61,6,"اور جب کہا عیسیٰ ابن مریم نے: اے بنی اسرائیل! بلاشبہ میں رسول ہوں اللہ کا تمھاری طرف، تصدیق کرنے والا اس کی جو مجھ سے پہلے ہے تورات، اور بشارت دینے والا ایک رسول کی، وہ آئے گا میرے بعد اس کا نام احمد ہے ، پھر جب وہ (رسول) آیا ان کے پاس واضح دلیلوں کے ساتھ تو انھوں نے کہا، یہ جادو ہے ظاہر(6) اور کون زیادہ ظالم ہے اس شخص سے جو گھڑے اللہ پر جھوٹ حالانکہ بلایا جاتا ہے وہ طرف اسلام کی؟ اور اللہ نہیں ہدایت دیتا ظالم قوم کو(7) وہ چاہتے ہیں کہ بجھا دیں نور اللہ کا اپنے مونہوں سے جبکہ  اللہ پورا کرنے والا ہے اپنا نور اگرچہ ناپسند کریں کافر(8) وہ، وہ ذات ہے جس نے بھیجا اپنا رسول ساتھ ہدایت اور دین حق کے تاکہ وہ غالب کرے اس کو اوپر تمام دینوں کے اگرچہ ناپسند کریں مشرک(9)\n[6]    اللہ تبارک و تعالیٰ متقدمین بنی اسرائیل کے عناد کے بارے میں آگاہ فرماتا ہے،  جن کو حضرت عیسیٰ u نے دعوت دی اور فرمایا:﴿ يٰبَنِيۡۤ اِسۡرَآءِيۡلَ اِنِّيۡ رَسُوۡلُ اللّٰهِ اِلَيۡكُمۡ﴾   یعنی اے بنی اسرائیل! مجھے اللہ تعالیٰ نے بھیجا ہے تاکہ میں تمھیں بھلائی کی طرف بلاؤ ں اور برائی سے روکوں،  اللہ تعالیٰ نے ظاہری دلائل و براہین کے ذریعے سے میری تائید فرمائی ہے،  جو میری صداقت پر دلالت کرتی ہیں نیز اس بات پر دلالت کرتی ہیں  ﴿ مُّصَدِّقًا لِّمَا بَيۡنَ يَدَيَّ مِنَ التَّوۡرٰىةِ﴾  کہ میں  اپنے سے پہلے آنے والی کتاب تورات کی تصدیق کرنے والا ہوں۔  یعنی میں وہی کچھ لے کر آیا ہوں جو موسیٰ u  تورات اور آسمانی شریعت میں سے لے کر آئے تھے۔ اگر میں نبوت کا ایسا مدعی ہوتا،  جو اپنے دعوائے نبوت میں سچا نہیں ہوتا،  تو میں ایسی چیز لاتا جسے انبیاء و مرسلین لے کر نہیں آئے۔ میرا اپنے سے پہلے آنے والی کتاب تورات کی تصدیق کرنا  اس بات کی بھی دلیل ہے  کہ تورات نے میری بعثت کی خبر اور میرے آنے کی خوشخبری دی ہے  اور مجھے تورات کی تصدیق کرنے والا بنا کر بھیجا گیا ہے۔ ﴿ وَمُبَشِّرًۢا بِرَسُوۡلٍ يَّاۡتِيۡ مِنۢۡ بَعۡدِي اسۡمُهٗۤ اَحۡمَدُ﴾ ’’اور ایک رسول کی بشارت دینے والا ہوں جو میرے بعد آئیں گے  جن کا نام احمد ہوگا۔‘‘ اور وہ ہیں محمد بن عبداللہ بن عبدالمطلب الہاشمی(ﷺ) پس حضرت عیسیٰ u   تمام انبیائے کرام کی طرح  سابق گزرے ہوئے نبی کی تصدیق کرتے اور بعد میں آنے والے نبی کی بشارت دیتے ہیں،  بخلاف نبوت کے جھوٹے دعوے داروں کے  جو انبیاء و مرسلین سے سخت منافقت رکھتے ہیں اور اوصاف و اخلاق اور امر و نہی میں ان کے خلاف ہوتے ہیں۔ ﴿ فَلَمَّا جَآءَهُمۡ﴾  پس جب ان کے پاس محمد ﷺ مبعوث ہو کر تشریف لے آئے جن کی عیسیٰu نے بشارت دی تھی  ﴿ بِالۡبَيِّنٰتِ﴾  واضح دلائل کے ساتھ،  جو اس حقیقت پر دلالت کرتے ہیں کہ آپ ہی وہ ہستی ہیں جن کی بشارت دی گئی ہے اور آپ اللہ تعالیٰ کے برحق رسول ہیں ﴿ قَالُوۡا﴾تو انھوں نے حق سے عناد رکھتے اور اسے جھٹلاتے ہوئے کہا:  ﴿ هٰؔذَا سِحۡرٌ مُّبِيۡنٌ﴾ ’’یہ صریح جادو ہے۔‘‘        اور یہ عجیب ترین بات ہے کہ وہ رسول جس نے اپنی رسالت کو پوری طرح واضح کر دیا ہے،  اور وہ سورج سے زیادہ نمایاں ہو گئی ہے،  اسے جادوگر قرار دیا جائے کہ   جس کا جادو واضح ہے  تو اس سے بڑھ کر کوئی اور خذلان ہے؟ اور اس افترا پردازی سے زیادہ بلیغ کوئی اور افترا پردازی ہے؟ جس نے اس حقیقت کی نفی کر دی جو آپ کی رسالت میں سے معلوم ہے اور اس چیز کا اثبات کر دیا  جس سے آپ لوگوں میں سب سے زیادہ دور ہیں۔                \n[7]﴿ وَمَنۡ اَظۡلَمُ مِمَّنِ افۡتَرٰى عَلَى اللّٰهِ الۡكَذِبَ﴾ ’’اور اس سے زیادہ ظالم کون ہے جو اللہ پر جھوٹ باندھے۔‘‘        جو یہ بہتان طرازی یا اس کے علاوہ بہتان طرازی کرتا ہے،  حالانکہ اس کے پاس کوئی عذر نہیں،  اور اس کی حجت منقطع ہو گئی،  کیونکہ ﴿ يُدۡعٰۤى اِلَى الۡاِسۡلَامِ﴾  ’’وہ اسلام کی طرف بلایا جاتا ہے۔‘‘ اور اس پر اسلام  کے دلائل و براہین واضح ہو گئے ہیں  ﴿ وَاللّٰهُ لَا يَهۡدِي الۡقَوۡمَ الظّٰلِمِيۡنَ﴾  ’’اور اللہ ظالم لوگوں کو ہدایت نہیں دیتا۔‘‘      جو اپنے ظلم پر قائم ہیں،  جنھیں کوئی نصیحت اپنے ظلم سے باز رکھ سکتی ہے نہ کوئی دلیل و برہان اس سے ہٹا سکتی ہے،  خاص طور پر یہ ظالم لوگ جو حق کے مقابلے میں کھڑے ہوئے ہیں تاکہ اسے ٹھکرا دیں اور باطل کی مدد کریں۔                \n[8]    اس لیے اللہ تعالیٰ نے ان کے بارے میں فرمایا:  ﴿ يُرِيۡدُوۡنَ لِيُطۡفِـُٔوۡا نُوۡرَ اللّٰهِ بِاَفۡوَاهِهِمۡ﴾ ’’وہ اپنے منہ سے اللہ کے نور کو بجھانا چاہتے ہیں۔‘‘         یعنی اپنی ان فاسد باتوں کے ذریعے سے جو ان سے صادر ہوتی ہیں اور جس کے ذریعے سے وہ حق کو ٹھکرانے کی کوشش کرتے ہیں،  ان کی کوئی حقیقت نہیں  بلکہ یہ اس باطل کے بارے میں صاحب بصیرت کی بصیرت میں اضافہ کرتی ہیں،  جن میں وہ سرگرداں ہیں  ﴿ وَاللّٰهُ مُتِمُّ نُوۡرِهٖ وَلَوۡ كَرِهَ الۡكٰفِرُوۡنَ﴾  ’’اور اللہ تعالیٰ اپنے نور کو کمال تک پہنچانے والا ہے گو کافر برا مانیں۔‘‘ یعنی اللہ تعالیٰ نے اپنے دین کی نصرت،  حق کی تکمیل جس کے ساتھ اس نے اپنے رسول بھیجے،  اور تمام دنیا میں اپنے نور کو ظاہر کرنے کا ذمہ لیا ہے،  خواہ کافروں کو یہ بات ناگوار ہی کیوں نہ گزرے اور اس ناگواری کے سبب سے  وہ اپنی پوری کوشش کر لیں  جس پر وہ قدرت رکھتے ہوں اور جس کو وہ اللہ تعالیٰ کے نور کو بجھانے کا وسیلہ بنا سکتے ہوں مگر وہ مغلوب ہی ہوں گے۔ان کی مثال اس شخص کی سی ہے  جو سورج کی روشنی کو بجھانے کے لیے اپنے منہ سے پھونکیں مارے، چنانچہ انھوں نے اپنی مراد پائی نہ ان کی عقل،  نقص اور جرح و قدح سے سلامت ہے۔                \n[9]     پھر اللہ تبارک و تعالیٰ نے دین اسلام کے حسی اور معنوی غلبہ اور فتح و نصرت کا ذکر کرتے ہوئے فرمایا:  ﴿ هُوَ الَّذِيۡۤ اَرۡسَلَ رَسُوۡلَهٗ بِالۡهُدٰؔى ﴾   ’’وہی ہے جس نے اپنا رسول ہدایت کے ساتھ بھیجا۔‘‘ یعنی اس نے اپنا رسول علم نافع اور عمل صالح کے ساتھ مبعوث کیا ۔علم سے مراد  وہ علم ہے جو اللہ تعالیٰ اور اس کے تکریم والے گھر کی طرف راہنمائی کرتا ہے،  جو بہترین اعمال و اخلاق سکھاتا ہے اور جو دنیا و آخرت کے تمام مصالح کی طرف راہ نمائی کرتا ہے۔  ﴿ وَدِيۡنِ الۡحَقِّ ﴾   ’’اور دینِ حق کے ساتھ۔‘‘ یعنی وہ دین  جسے اختیار کیا جاتا ہے،  جس کے ذریعے سے رب کائنات کی بندگی کی جاتی ہے  جو سرا سر حق اور صدق ہے جس میں کوئی نقص ہے نہ اسے کوئی خلل لاحق ہے،  جس کے اوامر قلب و روح کی غذا اور جسم کی راحت ہیں اور اس کے نواہی کو ترک کرنا  شر اور فساد سے سلامتی ہے۔نبی ٔاکرم ﷺ کو جس ہدایت اور دین حق کے ساتھ مبعوث کیا گیا ہے وہ آپ کی صداقت کی سب سے بڑی دلیل اور برہان ہے اور جب تک دنیا باقی ہے یہ دلیل باقی رہے گی،  خرد مند جتنا زیادہ اس میں غور و فکر کرے گا اتنی ہی اسے فرحت و بصیرت حاصل ہو گی۔ ﴿ لِيُظۡهِرَهٗ عَلَى الدِّيۡنِ كُلِّهٖ﴾  تاکہ وہ اس دین کو حجت اور دلیل کے ذریعے سے تمام ادیان پر  اور اہل دین کو،  جو اس پر قائم ہیں،  شمشیر و سناں کے ذریعے سے (باطل قوتوں پر) غالب کر دے۔رہا دین  تو یہ غلبہ ہر زمانے میں اس کا وصف لازم ہے،  چنانچہ تو کوئی غالب آنے کی کوشش کرنے والا اس پر غالب آ سکتا ہے نہ جھگڑنے والا اس کو زیر کر سکتا ہے۔ دین ہمیشہ فتح مند ہی رہے گا،  اس کو فوقیت اور غلبہ حاصل رہے گا۔رہے وہ لوگ جو دین اسلام سے انتساب رکھتے ہیں،  تو جب وہ اس دین کو قائم کریں،  اس کے نور سے روشنی حاصل کریں،  اپنے دینی اور دنیاوی مصالح میں اس کے لائحہ عمل کو راہ نما بنائیں،  تو اس طرح کوئی ان کا مقابلہ نہیں کر سکتا اور ان کا تمام اہل ادیان پر غالب آنا لازمی ہے ۔ اور اگر وہ اس دین کو ضائع کر دیں اور اس کے ساتھ مجرد انتساب ہی کو کافی سمجھیں،  تو دین ان کو کوئی فائدہ نہیں دے گا  اور ان کا دین کو چھوڑ دینا،  ان پر دشمن کے تسلط کا سبب بنے گا۔ قرون اولیٰ کے مسلمانوں اور متاخرین کے احوال کے استقرا اور ان میں غور و فکر کے ذریعے سے اس حقیقت کی معرفت حاصل کی جا سکتی ہے۔                "
  61,7,"61:6"
  61,8,"61:6"
  61,9,"61:6"
  61,10,"اے لوگو جو ایمان لائے ہو! کیا میں رہنمائی کروں تمھاری اوپر ایسی تجارت کے جو نجات دے تمھیں عذاب درد ناک سے؟ (10) ایمان لاؤ تم ساتھ اللہ اور اس کے رسول کے، اور جہاد کرو تم اللہ کی راہ میں، ساتھ اپنے مالوں اور اپنے نفسوں کے، یہ بہت بہتر ہے تمھارے لیے اگر ہو تم جانتے (11) وہ (اللہ) بخش دے گا تمھارے لیے تمھارے گناہ، اور داخل کرے گا تمھیں ایسے باغات میں کہ چلتی ہیں ان کے نیچے نہریں اور محلات پاکیزہ میں (جو) ہمیشہ رہنے والے باغات میں ہیں، یہ ہے کامیابی بہت بڑی (12) اور (تمھارے لیے نعمت ہے) ایک اور کہ پسند کرتے ہو تم اس کو، مدد اللہ کی طرف سے اور فتح قریب اور بشارت دے دیجیے مومنوں کو (13) اے لوگو جو ایمان لائے ہو! ہو جاؤ تم مدد گار اللہ کے جیسے کہا تھا عیسیٰ ابن مریم نے حواریوں سے، کون ہے مدد گار میرا  اللہ کے لیے؟ کہا حواریوں نے ہم ہیں مدد گار اللہ کے پس ایمان لایا ایک گروہ بنی اسرائیل میں سے اور کفر کیا ایک گروہ نے، سو قوت دی ہم نے ان لوگوں کو جو ایمان لائے ان کے دشمنوں پر، تو ہو گئے وہ غالب (14)\n[10]    یہ اَرْحَمُ الرَّاحِمِین ہستی کی طرف سے اپنے بندوں کے لیے  سب  سے بڑی تجارت،  جلیل ترین مطلوب اور بلند ترین مرغوب کی  طرف راہ نمائی، دلالت اور وصیت  ہے،  جس کے ذریعے سے المناک عذاب سے نجات اور ہمیشہ رہنے والی نعمت کے حصول میں کامیابی حاصل کی جا سکتی ہے اور اس کو اللہ تعالیٰ نے  اس طریقے سے پیش کیا ہے جو اس بات پر دلالت کرتا ہے کہ یہ ایک ایسا معاملہ ہے کہ بصارت والا ہر شخص اس میں رغبت رکھتا ہے اور ہر عقل مند اس کی طرف مائل ہوتا ہے۔                \n[11]    گویا کہاگیا ہے کہ وہ کون سی تجارت ہے جس کی یہ قدر ہے؟ پس فرمایا:﴿ تُؤۡمِنُوۡنَ بِاللّٰهِ وَرَسُوۡلِهٖ﴾  ’’تم اللہ پر اور اس کے رسول پر ایمان لاؤ۔‘‘ اور یہ چیز معلوم ہے کہ ایمان کامل ان امور کی تصدیق جازم کا نام ہے جن کی تصدیق کا اللہ تعالیٰ نے حکم دیا ہے،  جو اعمال جوارح کو مستلزم ہے،  جن میں سے جلیل ترین عمل جہاد فی سبیل اللہ ہے۔ بنابریں فرمایا :﴿وَتُجَاهِدُوۡنَ فِيۡ سَبِيۡلِ اللّٰهِ بِاَمۡوَالِكُمۡ وَاَنۡفُسِكُمۡ﴾  ’’اور اللہ کی راہ میں اپنے مال اور اپنی جانوں سے جہاد کرو۔‘‘ وہ اس طرح کہ تم اپنے نفوس اور جانوں کو  دشمنان اسلام کے مقابلے میں خرچ کرو  اور اس کا مقصد اللہ تعالیٰ کے دین اور اس کے کلمہ کی سر بلندی ہو،  اس مطلوب و مقصود کے حصول میں  جو مال تمھیں میسر ہے،  اسے خرچ کرو۔ اگر چہ یہ نفوس کے لیے ناگوار اور ان پر شاق گزرتا ہے مگر یہ  ﴿ خَيۡرٌ لَّكُمۡ اِنۡ كُنۡتُمۡ تَعۡلَمُوۡنَ﴾ ’’تمھارے لیے بہتر ہے،  اگر تم جانتے ہو۔‘‘        کیونکہ اس میں دنیاوی بھلائی ہے،  یعنی دشمنان اسلام پر فتح و نصرت ہے اور عزت ہے جو ذلت کے منافی ہے،  وسیع رزق اور انشراح صدر اور اس کی کشادگی ہے۔اس میں اخروی بھلائی بھی ہے،  یعنی اللہ تعالیٰ کے ثواب کے حصول اور اس کی سزا سے نجات کے حصول میں کامیابی،                \n[12]    چنانچہ فرمایا  :﴿ يَغۡفِرۡ لَكُمۡ ذُنُوۡبَكُمۡ﴾  ’’اللہ تعالیٰ تمھارے گناہ معاف فرما دے گا۔‘‘ اور یہ تمام صغیرہ اور کبیرہ گناہوں کو شامل ہے  کیونکہ اللہ تعالیٰ پر ایمان اور جہاد تمام گناہوں کو مٹا دیتے ہیں خواہ کبیرہ ہی کیوں نہ ہوں۔  ﴿وَيُدۡخِلۡكُمۡ جَنّٰتٍ تَجۡرِيۡ مِنۡ تَحۡتِهَا الۡاَنۡهٰرُ﴾   ’’اور وہ تمھیں ان جنتوں میں پہنچائے گا جن کے نیچے نہریں جاری ہوں گی۔‘‘  یعنی اس کے مساکن،  اس کے محلات،  اس کے بالا خانوں اور اس کے درختوں کے نیچے ایسے پانی کی نہریں بہہ رہی ہوں گی جس میں بونہ ہو گی،  ایسے دودھ کی نہریں جاری ہوں گی جس کا ذائقہ متغیر نہ ہو گا،  ایسی شراب کی نہریں ہوں گی جو پینے والوں کو لذت دے گی اور خالص شہد کی نہریں ہوں گی اور جنت کے اندر ان کے لیے ہر قسم کے پھل ہوں گے۔ ﴿ وَمَسٰكِنَ طَيِّبَةً فِيۡ جَنّٰتِ عَدۡنٍ﴾   یعنی جنت میں ہر اچھی چیز جمع ہو گی،  بلندی،  ارتفاع،  عمارتوں کی خوبصورتی اور سجاوٹ حتیٰ کہ اہل علیین کو دیگر اہل جنت اس طرح دیکھیں گے جیسے مشرقی یا مغربی افق میں چمک دار ستارہ دیکھا جاتا ہے ۔ حتیٰ کہ جنت کی (عمارتوں کی) تعمیر کی  کچھ اینٹیں سونے کی ہوں گی اور کچھ چاندی کی،  اس کے خیموں میں موتی اور مرجان جڑے ہوئے ہوں گے،  جنت کے بعض گھر زمرد اور بہترین رنگوں کے جواہرات کے بنے ہوئے ہوں گے،  حتیٰ کہ ان کے صاف و شفاف ہونے کی وجہ سے  ان کے اندر سے بیرونی اور باہر سے اندرونی حصہ صاف نظر آئے گا۔ جنت کے اندر خوشبو اور ایسا حسن ہو گا کہ وصف بیان کرنے والے اس کا وصف بیان کر سکتے ہیں نہ اس کا تصور دنیا میں کسی شخص کے دل میں آیا ہے،  ان کے لیے ممکن نہیں کہ اسے پا سکیں،  جب تک کہ اسے دیکھ نہ لیں،  وہ اس کے حسن سے متمتع ہوں گے اور اس سے اپنی آنکھیں ٹھنڈی کریں گے۔اس حالت میں  اگر اللہ تعالیٰ نے اہل جنت کو کامل زندگی عطا نہ کی ہوتی  جو موت کو قبول نہیں کرتی تو ہو سکتا ہے کہ وہ خوشی سے مر جاتے۔ پس پاک ہے وہ ذات  کہ اس کی مخلوق میں سے کوئی ہستی،  اس کی ثنا بیان نہیں کر سکتی  بلکہ وہ ایسے ہی ہے جیسے اس نے خود اپنی ثنا بیان کی ہے،  وہ اس حمد و ثنا سے بہت بڑھ کر ہے  جو اس کی مخلوق میں سے کوئی بیان کرتا ہے۔بہت بابرکت ہے وہ جلیل و جمیل ہستی،  جس نے نعمتوں کے گھر جنت کو تخلیق فرمایا،  اس کو ایسا جلال و جمال عطا کیا جو مخلوق کی عقلوں کو مبہوت اور ان کے دلوں کو پکڑ لیتا ہے۔بالا و برتر ہے وہ ذات،  جو کامل حکمت کی مالک ہے،  یہ اس کی حکمت ہی ہے کہ اگر بندے جنت اور اس کی نعمتوں کو دیکھ لیں،  تو اس کو حاصل کرنے سے کوئی پیچھے نہ رہے اور انھیں اس دنیا کی ناخوشگوار اور مکدر زندگی کبھی اچھی نہ لگتی،  جس کی نعمتوں میں درد و الم اور جس کی فرحتوں میں رنج و غم کی ملاوٹ ہے۔اس کو ’’جنت عدن‘‘ اس لیے کہا گیا کہ اہل جنت اس میں ہمیشہ مقیم رہیں گے اور اس سے کبھی نہ نکلیں گے اور نہ اس سے منتقل ہونا چاہیں گے۔ یہ ثواب جزیل اور اجر جمیل ہی درحقیقت بہت بڑی کامیابی ہے کہ اس جیسی کوئی اور کامیابی نہیں۔ یہ ہے اخروی ثواب۔                \n[13]    رہا اس تجارت کا دنیوی اجر و ثواب،  تو اللہ تعالیٰ نے اس کو اپنے اس ارشاد میں ذکر فرمایا ہے :﴿ وَاُخۡرٰؔى تُحِبُّوۡنَهَا﴾   یعنی تمھیں ایک اور چیز حاصل ہو گی جسے تم پسند کرتے ہو،  اور وہ ہے  ﴿ نَصۡرٌ مِّنَ اللّٰهِ﴾  دشمن پر  اللہ تعالیٰ کی طرف سے عطا کردہ فتح و نصرت،  جس سے عزت و فرحت حاصل ہوتی ہے  ﴿ وَفَتۡحٌ قَرِيۡبٌ﴾  ’’اور جلد فتح یابی‘‘ جس سے اسلام کا دائرہ وسیع ہو گا اور وسیع رزق حاصل ہو گا،  یہ مومن مجاہدوں کی جزا ہے۔رہے وہ مومنین جو جہاد نہیں کر رہے،  جب ان کے علاوہ دوسرے لوگ فریضۂ جہاد ادا کر رہے ہوں  تو اللہ تعالیٰ نے جہاد میں  شریک نہ ہونے والے مومنوں کو بھی اپنے فضل و احسان سے مایوس نہیں کیا بلکہ فرمایا:﴿ وَبَشِّرِ الۡمُؤۡمِنِيۡنَ﴾   یعنی مومنوں کو دنیاوی اور اخروی ثواب کی بشارت دے دو،  اگرچہ وہ اللہ تعالیٰ کے راستے میں جہاد کرنے والوں کے درجے کو تو نہیں پہنچ سکتے تاہم ہر شخص کو اس کے ایمان کے مطابق ثواب ملے گا۔ جیسا کہ نبی اکرم ﷺ نے فرمایا:  ’’بلاشبہ جنت میں سو درجات ہیں اور ہر دو درجوں کے درمیان اتنا فاصلہ ہے جتنا زمین وآسمان کے درمیان میں ہے۔ اللہ تعالیٰ نے اسے اپنے راستے میں جہاد کرنے والوں کے لیے تیار کیا ہے۔‘‘     (صحیح البخاري، الجہاد و السیر، باب درجات المجاہدین في سبیل اللہ، حدیث: 2790)\n\n[14]    پھر اللہ تبارک و تعالیٰ نے فرمایا:  ﴿ يٰۤاَيُّهَا الَّذِيۡنَ اٰمَنُوۡا كُوۡنُوۡۤا اَنۡصَارَ اللّٰهِ﴾  اے ایمان والو! تم اپنے (اقوال و افعال کے ذریعے سے)  اللہ تعالیٰ کے مددگار بن جاؤ ۔‘‘ اور یہ اس طرح ممکن ہے کہ اللہ تعالیٰ کے دین کو قائم کیا جائے،  دوسروں پر اس کے نفاذ کی خواہش رکھی جائے اور  جو کوئی دین سے عناد رکھے اور اس کے خلاف جان و مال کے ذریعے سے جنگ کرے  اور جو شخص باطل کی اس چیز کے ذریعے سے مدد کرے جس کو وہ اپنے زعم میں علم سمجھتا ہے، حق کی دلیل کا ابطال کرکے،  اس پر حجت قائم کر کے اور لوگوں کو اس سے ڈرا کر  اس کو ٹھکرائے تو  اس کے خلاف جہاد کیا جائے۔کتاب اللہ اور سنت رسول اللہﷺ کی تعلیم حاصل کرنا،  اس کی ترغیب دینا،  نیکی کا حکم دینا اور برائی سے روکنا،  اللہ کے دین کی مدد کے زمرے میں آتا ہے۔ پھر اللہ تعالیٰ نے اہل ایمان کو ان نیک لوگوں کی پیروی کرنے پر ابھارا ہے جو ان سے پہلے گزر چکے ہیں،  فرمایا:﴿ كَمَا قَالَ عِيۡسَى ابۡنُ مَرۡيَمَ لِلۡحَوَارِيّٖنَ۠ مَنۡ اَنۡصَارِيۡۤ اِلَى اللّٰهِ﴾  عیسیٰu نے اپنے حواریوں کو تنبیہ کرتے ہوئے فرمایا تھا:  ’’کون ہے جو میری معاونت کرے،  اللہ تعالیٰ کے دین کی مدد کے لیے کون ہے جو میرا ساتھ دے،  کون ہے وہ جو اس جگہ داخل ہو جہاں میں داخل ہوں اور کون ہے وہ جو اس جگہ سے نکلے جہاں سے میں نکلوں؟‘‘     حواری آگے بڑھے اور کہنے لگے:﴿ نَحۡنُ اَنۡصَارُ اللّٰهِ﴾  ’’ہم اللہ کے مدد گار ہیں۔‘‘      حضرت عیسیٰ uاور آپ کے ساتھ جو حواری تھے،  سب نصرت دین کی راہ پر چل پڑے  ﴿ فَاٰمَنَتۡ طَّآىِٕفَةٌ مِّنۢۡ بَنِيۡۤ اِسۡرَآءِيۡلَ﴾ پس  حضرت عیسیٰu  اور آپ کے حواریوں کی دعوت کے سبب سے بنی اسرائیل میں سے ایک گروہ ایمان لے آیا  ﴿ وَكَفَرَتۡ طَّآىِٕفَةٌ﴾ اور ان میں سے ایک گروہ نے انکار کر دیا اور ان کی دعوت کے سامنے سر تسلیم خم نہ کیا،  پس اہل ایمان نے کفار کے ساتھ جہاد کیا۔  ﴿ فَاَيَّدۡنَا الَّذِيۡنَ اٰمَنُوۡا عَلٰى عَدُوِّهِمۡ﴾   یعنی ہم نے اہلِ ايمان کو ان کے دشمنوں کے مقابلے میں قوت بخشی،  ان کو دشمنوں پر فتح و نصرت سے بہرہ مند کیا  ﴿فَاَصۡبَحُوۡا ظٰهِرِيۡنَ﴾  تو وہ ان پر غالب آ گئے،  پس اے امت محمد! تم بھی اللہ تعالیٰ کے مددگار،  اس کے دین کی دعوت دینے والے بن جاؤ ،  اللہ تعالیٰ تمھاری مدد کرے گا جس طرح اس نے پہلے لوگوں کی مدد کی تھی اور تمھیں تمھارے دشمن پر غالب کرے گا۔                "
  61,11,"61:10"
  61,12,"61:10"
  61,13,"61:10"
  61,14,"61:10"