tafsir[29]{c,v,t}:
  81,1,"جب سورج لپیٹ دیا جائے گا(1) اور جب تارے جھڑ جائیں گے(2) اور جب پہاڑ چلا دیے جائیں گے(3) اور جب دس ماہ کی حاملہ اونٹنیاں بے کار چھوڑ دی جائیں گی(4) اور جب وحشی جانور اکٹھے کیے جائیں گے(5) اور جب سمندر بھڑکائے جائیں گے(6) اور جب روحیں (جسموں سے) ملا دی جائیں گی(7) اور جب زندہ درگور کی ہوئی(بچی) سوال کی جائے گی(8)کس گناہ کی وجہ سے وہ قتل کی گئی تھی ؟(9) اور جب اعمال نامے پھیلا دیے جائیں گے (10) اور جب آسمان کی کھال اتار دی جائے گی (11) اور جب جہنم بھڑکائی جائے گی (12) اور جب جنت قریب کر دی جائے گی (13) تو جان لے گا ہر نفس جو کچھ اس نے حاضر کیا (14)\n(شروع ) اللہ کے نام سے جو نہایت مہربان رحم کرنے والا ہے۔                \n[14-1]     یعنی جب یہ ہولناک امور ظاہر ہوں گے تو مخلوق جدا جدا ہو جائے گی،  ہر ایک کو علم ہو جائے گا کہ اس نے اپنی آخرت کے لیے کیا آگے بھیجا ہے اور آخرت میں اس نے کیا بھلائی اور برائی پیش کی ہے،  یہ اس وقت ہو گا جب قیامت کے روز سورج بے نور ہو جائے گا،  اس کو اکٹھا کر کے لپیٹ دیا جائے گا اور چاند کو گرہن لگ جائے گا اور دونوں کو آگ میں ڈال دیا جائے گا۔ ﴿وَاِذَا النُّجُوۡمُ انۡكَدَرَتۡ﴾  ’’اور جب تارے بے نور ہوجائیں گے۔‘‘      یعنی متغیر ہو جائیں گے اور اپنے افلاک سے ٹوٹ کر بکھر جائیں گے۔ ﴿وَاِذَا الۡجِبَالُ سُيِّرَتۡ﴾ ’’اور جب پہاڑ چلائے جائیں گے۔‘‘  یعنی  ریت کے بھر بھرے    ٹیلے بن جائیں گے،  پھر دھنکی ہوئی رنگ دار اون کی مانند بن جائیں گے،  پھر بدل کر اڑتا ہوا غبار بن جائیں گے اور ان کو اپنی جگہوں سے ہٹا دیا جائے گا۔ ﴿وَاِذَا الۡعِشَارُ عُطِّلَتۡ﴾ ’’اور جب دس ماہ کی حاملہ اونٹنیاں چھوڑ دی جائیں گی۔‘‘  یعنی  جب لوگ اپنے بہترین اموال کو بے کار چھوڑ دیں گے،  جن کا وہ ہر وقت بہت اہتمام اور دھیان رکھا کرتے تھے،  پس ان پر ایسا وقت آئے گا جو ان کو ان اموال سے غافل کر دے گا۔ عِشَارٌ ایسی اونٹنیوں کو کہا جاتا ہے جن کے پیچھے ان کے بچے ہوتے ہیں،  یہ عربوں کا بہترین مال تصور کیا جاتا ہے،  جو اس وقت ان کے پاس ہوتا تھا ، اس معنی کے مطابق ہر نفیس مال۔ ﴿وَاِذَا الۡوُحُوۡشُ حُشِرَتۡ﴾ ’’اور جب وحشی جانور اکھٹے کیے جائیں گے۔‘‘  یعنی  قیامت کے روز جمع کیے جائیں گے تاکہ اللہ تعالیٰ ان   میں سے  ایک کو دوسرے سے قصاص لے کر دے اور بندے اس کے کمال عدل کا مشاہدہ کریں۔ حتیٰ کہ وہ بے سینگ بکری کو سینگ  والی بکری سے قصاص دلائے گا،  پھر اس سے کہا جائے گا کہ مٹی ہو جا۔ ﴿وَاِذَا الۡبِحَارُ سُجِّرَتۡ﴾ ’’اور جب سمندر بھڑکا دیے جائیں گے۔‘‘      یعنی ان کو گرم کیا جائے گا  اور ان کے اتنے بڑے ہونے کے باوجود  وہ آگ بن کر بھڑک اٹھیں گے۔ ﴿وَاِذَا النُّفُوۡسُ زُوِّجَتۡ﴾ ’’اور جب روحیں ملادی جائیں گی۔‘‘  یعنی  ہر صاحب عمل کو اسی جیسے صاحب عمل کا ساتھی بنا دیا جائے گا۔ پس ابرابر کو ابرار کے ساتھ،  فجار کو فجار کے ساتھ جمع کر دیا جائے گا،  اہل ایمان کو  حوروں کے ساتھ جوڑے جوڑے بنا دیا جائے گا اور کفار کو شیاطین کے ساتھ۔ یہ اللہ تعالیٰ کے اس ارشاد کی مانند ہے:﴿وَسِيۡقَ الَّذِيۡنَ كَفَرُوۡۤا اِلٰى جَهَنَّمَ زُمَرًا ﴾(الزمر:39؍72) ’’ اور کافروں کو گروہ گروہ بناکر جہنم کی طرف لے جایا جائے گا۔‘‘ اور ﴿وَسِيۡقَ الَّذِيۡنَ اتَّقَوۡا رَبَّهُمۡ اِلَى الۡؔجَنَّةِ زُمَرًا ﴾(الزمر:39؍73)’’اور ان لوگوں کو جو اپنے رب سے ڈرتے رہے، گروہ گروہ بناکر جنت کی طرف لے جایا جائے گا۔‘‘﴿ اُحۡشُرُوا الَّذِيۡنَ ظَلَمُوۡا وَاَزۡوَاجَهُمۡ ﴾(الصافات:37؍22)’’ان لوگوں کو جنھوں نے ظلم کا ارتکاب کیا اور ان کے ہم جنسوں کو اکٹھا کرو۔‘‘﴿ وَاِذَا الۡمَوۡءٗدَةُ سُىِٕلَتۡ﴾ زمانہ جاہلیت کے جہلاء بیٹیوں کو فقیری کے ڈر سے کسی سبب کے بغیر زندہ دفن کر دیا کرتے تھے،  پس اس زندہ دفن کی گئی لڑکی سے پوچھا جائے گا:﴿ بِاَيِّ ذَنۢۡبٍ قُتِلَتۡ﴾  ’’کہ وہ کسی گناہ کی وجہ سے قتل کی گئی؟‘‘ اور یہ بات معلوم ہے کہ ان بیٹیوں کا کوئی گناہ نہیں تھا،  مگر اس (کے ذکر) میں بیٹیوں کے قاتلین کے لیے زجر و توبیخ اور جھڑکی ہے۔ ﴿ وَاِذَا الصُّحُفُ ﴾ اور جب وہ اعمال نامے جو عمل کرنے والوں کے اچھے برے اعمال پر مشتمل ہوں گے ﴿ نُشِرَتۡ﴾ان کو الگ الگ کر کے عمل کرنے والوں میں تقسیم کر دیا جائے گا۔ پس کسی نے اپنا اعمال نامہ دائیں ہاتھ میں لے رکھا ہو گا اور  کسی نے بائیں ہاتھ میں لے رکھا ہو گا یا اپنی پیٹھ پیچھے چھپا رکھا ہو گا۔﴿ وَاِذَا السَّمَآءُ كُشِطَتۡ﴾ ’’اور جب آسمان  کی کھال کھینچ لی جائے گی۔‘‘      یعنی آسمان کو زائل کر دیا جائے گا،  جیسا کہ اللہ تعالیٰ نے فرمایا:﴿ وَيَوۡمَ تَشَقَّقُ السَّمَآءُ بِالۡغَمَامِ ﴾(الفرقان:25؍25) ’’جس روز آسمان بادلوں کے ساتھ پھٹ جائے گا۔‘‘ فرمایا :﴿ يَوۡمَ نَطۡوِي السَّمَآءَ كَطَيِّ السِّجِلِّ لِلۡكُتُبِ ﴾(الأنبیاء: 21؍104)  ’’جس روز ہم آسمانوں کو یوں لپیٹ دیں گے جس طرح اوراق کا دفتر لپیٹ دیتے ہیں۔‘‘ اور فرمایا: ﴿ وَالۡاَرۡضُ جَمِيۡعًا قَبۡضَتُهٗ يَوۡمَ الۡقِيٰمَةِ وَالسَّمٰوٰتُ مَطۡوِيّٰتٌۢ بِيَمِيۡنِهٖ ﴾(الزمر:39؍67)’’قیامت کے روز تمام زمین اس کی مٹھی میں ہو گی اور آسمان اس کے دائیں ہاتھ پر لپٹے ہوئے ہوں گے۔‘‘﴿ وَاِذَا الۡؔجَحِيۡمُ سُعِّرَتۡ﴾ جب جہنم میں آگ جلائی جائے گی اور جہنم بھڑک کر اتنا شعلہ زن ہو جائے گا کہ اس سے پہلے کبھی اتنا نہ تھا۔ ﴿ وَاِذَا الۡؔجَنَّةُ اُزۡلِفَتۡ﴾  یعنی جنت  اہل تقویٰ کے قریب کر دی جائے گی۔ ﴿ عَلِمَتۡ نَفۡسٌ ﴾ تو ہر نفس جان لے گا،  نَفْسٌ کا لفظ عام ہے کیونکہ اسے شرط کے سیاق میں (نکرہ) لایا گیا ہے ﴿ مَّاۤ اَحۡضَرَتۡ﴾  یعنی  وہ اعمال جو اس کے پاس موجود ہوں گے اور جو اس نے آگے بھیجے،  جیسا کہ اللہ تعالیٰ نے فرمایا:﴿ وَوَجَدُوۡا مَا عَمِلُوۡا حَاضِرًا ﴾(الکہف:18؍49) ’’اور انھوں نے جو عمل کیے ، ان کو وہ موجود پائیں گے۔‘‘یہ اوصاف  جن سے اللہ تعالیٰ نے قیامت کے دن کو موصوف کیا ہے،  ایسے اوصاف ہیں جن سے دل دہل جاتے ہیں،  کرب میں شدت آ جاتی ہے،  جسم کانپنے لگتا ہے،  خوف چھا جاتا ہے،  یہ اوصاف خرد مند لوگوں کو اس دن کے لیے تیاری کرنے پر آمادہ کرتے ہیں  اور ہر اس کام سے روکتے ہیں جو ملامت کا موجب ہے۔ اسی لیے سلف میں سے کسی کا قول ہے: جو کوئی قیامت کے دن کو اسی طرح دیکھنا چاہے،  گویا وہ اسے اپنی آنکھوں سے دیکھ رہا ہے،  تو وہ سورۂ تکویر میں تدبر کرے۔                "
  81,2,"81:1"
  81,3,"81:1"
  81,4,"81:1"
  81,5,"81:1"
  81,6,"81:1"
  81,7,"81:1"
  81,8,"81:1"
  81,9,"81:1"
  81,10,"81:1"
  81,11,"81:1"
  81,12,"81:1"
  81,13,"81:1"
  81,14,"81:1"
  81,15,"پس قسم کھاتا ہوں میں پیچھے ہٹنے والے (15) چلنے والے، چھپ جانے والے تاروں کی (16) اور رات کی جب وہ چلی جاتی ہے (17) اور صبح کی جب وہ روشن ہوتی ہے (18) بلاشبہ یہ (قرآن) ، البتہ  قول ہے رسول کریم (جبریل) کا(19) جو قوت والا ہے نزدیک عرش والے کے بلند مرتبہ ہے (20) اطاعت کیا جاتا ہے وہاں (آسمانوں میں)، امین ہے (21) اور نہیں ساتھی تمھارا دیوانہ (22) اور  البتہ  تحقیق اس (نبی) نے دیکھا ہے اس (جبریل) کو کھلے کنارے میں (23) اور نہیں ہے وہ غیب (کی باتوں) پر بخیل (24) اور نہیں ہے یہ (قرآن) قول کسی شیطان مردود کا (25) پس کہاں جاتے ہوتم؟ (26) نہیں ہے یہ (قرآن کچھ اور) مگر نصیحت جہانوں کے لیے(27) واسطے اس شخص کے جو چاہے تم میں سے یہ کہ وہ سیدھا چلے (28) اور نہیں چاہتے تم مگر یہ کہ چاہے اللہ رب العالمین (29)\n[15، 16]     اللہ تبارک و تعالیٰ نے پیچھے ہٹنے والے ستاروں کی قسم کھائی ہے ﴿ بِالۡخُنَّسِ﴾ اس سے مراد وہ ستارے ہیں جو مشرق کی جہت میں،  کواکب کی عادی رفتار سے پیچھے ہٹ جاتے ہیں اور ہفت سیارگان یہ ہیں:  سورج،  چاند،  زہرہ،  مشتری،  مریخ،  زحل اور عطارد۔  ان ساتوں سیاروں کاچلنا دو جہتوں میں ہے۔ ایک چلنا مغرب کی جہت میں تمام کواکب اور فلک کے ساتھ اورایک چلنا اس جہت کے برعکس  مشرق کی جہت میں،  یہ چلنا صرف انھی سات سیاروں کے ساتھ مختص ہے۔پس اللہ تعالیٰ نے ان ستاروں کے پیچھے ہٹنے کے حال میں،  ان کے چلنے اور ان کے چھپ جانے  یعنی  دن کے وقت مستور ہونے کے حال کی   قسم کھائی ہے اور اس میں یہ احتمال بھی ہے کہ اس سے مراد تمام کواکب اور سیارے وغیرہ ہوں۔                \n[17، 18]﴿ وَالَّيۡلِ اِذَا عَسۡعَسَ﴾  یعنی  رات کی قسم جب وہ جانے لگے،  اور کہا جاتا ہے کہ اس کے معنی یہ بھی ہیں کہ جب رات آنے لگے۔﴿ وَالصُّبۡحِ اِذَا تَنَفَّسَ﴾  یعنی  جب صبح کی علامات ظاہر ہونے لگیں اور روشنی تھوڑی تھوڑی پھوٹنے لگے،  یہاں تک کہ مکمل ہو جائے اور سورج نکل آئے۔                \n[19]    یہ بڑی بڑی نشانیاں جن کی اللہ تعالیٰ نے قسم کھائی ہے،  قرآن کی سند کی قوت،  اس کی جلالت اور ہر شیطان مردود سے اس کی حفاظت کی بنا پر ہے۔اس لیے فرمایا ﴿ اِنَّهٗ لَقَوۡلُ رَسُوۡلٍ كَرِيۡمٍ﴾ ’’بے شک یہ معزز فرشتے کا قول ہے۔‘‘ اور وہ ہیں جبریلu  جو   اللہ تعالیٰ کی طرف سے اسے لے کر نازل ہوئے جیسا کہ اللہ تعالیٰ نے فرمایا: ﴿ وَاِنَّهٗ لَتَنۡزِيۡلُ رَبِّ الۡعٰلَمِيۡنَؕ۰۰ نَزَلَ بِهِ الرُّوۡحُ الۡاَمِيۡنُۙ۰۰ عَلٰى قَلۡبِكَ لِتَكُوۡنَ مِنَ الۡمُنۡذِرِيۡنَ﴾(الشعراء: 26؍192-194) ’’یہ قرآن رب کائنات کی طرف سے نازل کردہ ہے،  اسے روح الامین لے کر نازل ہوئے آپ کے قلب پر تاکہ آپ تنبیہ کرنے والوں میں سے ہو جائیں۔‘‘اللہ تعالیٰ نے اسے اس کے اچھے اخلاق اور قابل تعریف خصائل کی وجہ سے﴿ كَرِيۡمٌ﴾ کی صفت سے موصوف کیا ہے کیونکہ یہ فرشتوں میں سب سے افضل اور اپنے رب کے ہاں سب سے بڑے رتبے کا حامل ہے۔                \n[20]﴿ ذِيۡ قُوَّةٍ﴾ اللہ تعالیٰ نے اسے جو حکم دیا،  اس کی تعمیل کی قوت اور طاقت رکھنے والا ہے۔ یہ جبریل uکی قوت تھی کہ انھوں نے لوط uکی قوم کی بستیوں کو ان پر الٹ کر ان کو ہلاک کر دیا۔ ﴿ عِنۡدَ ذِي الۡعَرۡشِ﴾ ’’عرش والے کے پاس‘‘  یعنی جبریل uاللہ تعالیٰ کے ہاں بہت مقرب ہیں۔ اللہ تعالیٰ کے ہاں ان کی خاص اور بلند قدر و منزلت ہے،  جس سے اللہ تعالیٰ نے ان کو مختص کیا ہے ﴿مَكِيۡنٍ﴾  یعنی  تمام ملائکہ سے بڑھ کر ان کی قدر و منزلت ہے۔                \n[21]﴿مُّطَاعٍ ثَمَّ﴾   یعنی  ملأ اعلیٰ میں جبریل uکی اطاعت کی جاتی ہے،ان کے پاس مقرب فرشتوں کی ایک جماعت ہے جن پر ان کا حکم نافذ ہوتا ہے اور ان کی رائے کی اطاعت کی جاتی ہے ﴿ اَمِيۡنٍ﴾  یعنی  امانت دار ہیں،  ان کو جو حکم دیا جاتا ہے،  اس کی تعمیل کرتے ہیں اس میں کمی بیشی نہیں کرتے،  اور جو حدود ان کے لیے مقرر کی گئی ہیں،  ان سے تجاوز نہیں کرتے۔یہ سب کچھ اللہ تعالیٰ کے ہاں قرآن کریم کے شرف پر دلالت کرتا ہے،  کیونکہ اس کے ساتھ ایک عالی مرتبہ فرشتے کو بھیجا،  جو ان صفات کاملہ سے موصوف ہے،  عام عادت یہ ہے کہ بادشاہ کسی عالی مرتبہ ہستی کو اہم ترین مہم اور بلند مرتبہ پیغام ہی کے لیے بھیجا کرتے ہیں۔                \n[22]    اللہ تبارک و تعالیٰ نے رسول ملکی کی  جو قرآن لے کر آیا،  فضیلت بیان کرنے کی بعد رسول بشری کی فضیلت کا ذکر کیا،  جس پر قرآن نازل ہوا اور جس کی طرف اس نے لوگوں کو دعوت دی،  چنانچہ فرمایا:﴿ وَمَا صَاحِبُكُمۡ﴾ ’’اور تمھارے ساتھی نہیں ہیں۔‘‘ اور وہ ہیں محمد مصطفیٰﷺ ﴿ بِمَجۡنُوۡنٍ﴾ ’’مجنون‘‘      جیسا کہ آپ کی رسالت کو جھٹلانے والے،  آپ کے دشمن کہتے ہیں،  آپ کے بارے میں طرح طرح کے جھوٹ گھڑتے ہیں،  جن کے ذریعے سے وہ اس نور کو بجھا دینا چاہتے ہیں،  جسے لے کر آپ آئے ہیں   بلکہ آپ تو عقل میں سب سے زیادہ کامل،  رائے میں سب سے زیادہ صائب اور قول میں سب سے زیادہ سچے ہیں۔                \n[23]﴿ وَلَقَدۡ رَاٰهُ بِالۡاُفُقِ الۡمُبِيۡنِ﴾  یعنی  حضرت محمد مصطفیٰﷺ نے جبریل uکو دیکھا جبکہ وہ آسمان کے کھلے افق پر تھے،  جو اتنا بلند ہوتا ہے کہ آنکھ کو واضح نظر آتا ہے۔                \n[24]﴿ وَمَا هُوَ عَلَى الۡغَيۡبِ بِضَنِيۡنٍ﴾ ’’اور وہ پوشیدہ باتوں کے بتانے میں بخیل نہیں۔‘‘  یعنی  اللہ تعالیٰ نے جو آپ کی طرف وحی کی ہے،  آپ اس کے بارے میں بخیل نہیں ہیں کہ اس میں سے کچھ چھپا لیں بلکہ آپ (ﷺ) تو آسمان والوں اور زمین والوں کے امین ہیں،  جنھوں نے اپنے رب کی رسالت کو کھلے طور پر پہنچا دیا بلکہ آپ نے رسالت میں سے کسی چیز کو پہنچانے میں  کسی مال دار،  کسی محتاج،  کسی رئیس،  کسی رعیت،  کسی مرد،  کسی عورت،  کسی شہری اور کسی دیہاتی سے کبھی بخل سے کام نہیں لیا،  اسی لیے اللہ تعالیٰ نے آپ کو ایک ان پڑھ اور جاہل امت میں مبعوث کیا۔جب آپ نے وفات پائی تو یہ لوگ علمائے ربانی اور دانش مندان ذی فراست بن چکے تھے۔ تمام علوم کی غایت و انتہا یہی لوگ تھے اور دقائق و مفاہیم کے استخراج میں یہی منتہیٰ تھے،  یہ لوگ اساتذہ تھے اور دیگر لوگوں کی انتہا یہ ہے کہ وہ ان کے تلامذہ تھے۔                \n[25]﴿ وَمَا هُوَ بِقَوۡلِ شَيۡطٰنٍ رَّجِيۡمٍ﴾ ’’اوریہ شیطان مردود کا کلام نہیں۔‘‘ چونکہ اللہ تعالیٰ نے اپنے ان دو مکرم رسولوں کا ذکر کر کے اپنی کتاب کی جلالت اور فضیلت کا ذکر کیا  اور ان کی مدح و ثنا کی،  جن کے ذریعے سے یہ کتاب لوگوں کے ہاتھوں تک پہنچی،  اس لیے اس نے اس کتاب سے ہر آفت اور ہر نقص کو دور ہٹا دیا جو اس کی صداقت میں قادح ہو سکتا ہے،  بنابریں فرمایا:﴿ وَمَا هُوَ بِقَوۡلِ شَيۡطٰنٍ رَّجِيۡمٍ﴾ ’’اوریہ شیطان مردود کا کلام نہیں۔‘‘ یعنی جو اللہ تعالیٰ اور اس کے قرب سے بہت دور ہے۔                \n[26]﴿ فَاَيۡؔنَ تَذۡهَبُوۡنَ﴾ ’’ پھر تم کدھر جارہے ہو۔‘‘  یعنی  تمھارے دل میں یہ بات کیسے آئی اور تمھاری عقل کہاں چلی گئی کہ تم نے حق کو جو صداقت کے بلند ترین درجے پر ہے،  بمنزلہ جھوٹ قرار دے دیا،  جو سب سے گھٹیا،  سب سے رذیل اور سب سے اسفل باطل ہے ۔ کیا یہ حقائق کو بدلنے کے سوا کچھ اور ہے؟                \n[27]﴿ اِنۡ هُوَ اِلَّا ذِكۡرٌ لِّلۡعٰلَمِيۡنَ﴾  ’’یہ تو جہان والوں کے لیے نصیحت ہے۔‘‘      یعنی  جس کے ذریعے سے وہ اپنے رب،  اس کی صفات کمال  اور ان صفات کو یاد رکھتے ہیں جن کے ذریعے سے تمام نقائص،  رذائل  اور امثال سے اس کی تنزیہہ ثابت ہوتی ہے،  اس کے ذریعے سے وہ اوامر و نواہی اور ان کے حکم کو یاد رکھتے ہیں اور اس کے ذریعے سے احکام قدریہ،  احکام شرعیہ اور احکام جزائیہ کو یاد رکھتے ہیں۔ وہ بالجملہ دنیا و آخرت کے مصالح کو یاد رکھتے ہیں اور عمل کے ذریعے سے دنیا اور آخرت کی سعادت کو پالیتے ہیں۔                \n[28]﴿ لِمَنۡ شَآءَ مِنۡكُمۡ اَنۡ يَّسۡتَقِيۡمَ﴾ ’’اس کے لیے جو تم میں سے سیدھی چال چلنا چاہے۔‘‘      گمراہی میں سے رشد اور ضلالت میں سے ہدایت کے واضح ہو جانے کے بعد۔                \n[29]﴿ وَمَا تَشَآءُوۡنَ اِلَّاۤ اَنۡ يَّشَآءَ اللّٰهُ رَبُّ الۡعٰلَمِيۡنَ﴾ ’’اور تم بغیر پروردگار عالم کے چاہے کچھ نہیں چاہ سکتے۔‘‘ پس اس کی مشیت نافذ ہے،  ممکن نہیں کہ اس کی مشیت کی مخالفت کی جا سکے یا اس کو روکا جا سکے۔ اس آیت کریمہ اور اس جیسی دیگر آیات میں  دو فرقوں،  یعنی قدریہ اور جبریہ،  جو اللہ تعالیٰ کی مشیت  کا انکار کرتے ہیں،  کا رد ہے۔ جیسا کہ اس کی مثالیں گزر چکی ہیں ۔ وَاللہُ أَعْلَمُ۔                "
  81,16,"81:15"
  81,17,"81:15"
  81,18,"81:15"
  81,19,"81:15"
  81,20,"81:15"
  81,21,"81:15"
  81,22,"81:15"
  81,23,"81:15"
  81,24,"81:15"
  81,25,"81:15"
  81,26,"81:15"
  81,27,"81:15"
  81,28,"81:15"
  81,29,"81:15"