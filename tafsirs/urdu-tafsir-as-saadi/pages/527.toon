tafsir[18]{c,v,t}:
  53,27,"بلاشبہ وہ لوگ جو نہیں ایمان لاتے آخرت پر، البتہ  وہ نام رکھتے ہیں فرشتوں کے نام زنانے (27) حالانکہ نہیں ہے ان کو اس کا کوئی علم،  نہیں پیروی کرتے وہ مگر گمان کی،  اور بلاشبہ گمان نہیں فائدہ دیتا حق کے مقابلے میں کچھ بھی (28) پس آپ اعراض کریں اس سے جو رو گردانی کرے ہمارے ذکر سے،  اور نہیں ارادہ کیا اس نے مگر صرف حیاتِ دنیا کا(29) یہی انتہا ہے ان کی علم (کے لحاظ) سے بلاشبہ آپ کا رب،  وہی خوب جانتا ہے اس شخص کو جو گمراہ ہوا اس کے راستے سے اور وہی خوب جانتا ہے اس شخص کو جس نے ہدایت پائی (30)\n[27]    اللہ تعالیٰ کے ساتھ شرک کرنے والے،  انبیاء و مرسلین کو جھٹلانے والے  جو اللہ تعالیٰ پر عدم ایمان کے سبب سے آخرت پر ایمان نہیں رکھتے،  ایسے اقوال و افعال کی جسارت کرتے ہیں جو اللہ تعالیٰ اور اس کے رسول کی دشمنی پر مبنی  ہیں، مثلاً:  وہ کہتے ہیں ’’فرشتے اللہ کی بیٹیاں ہیں‘‘پس انھوں نے اللہ تعالیٰ کو ولادت سے منزہ قرار دیا نہ انھوں نے فرشتوں کا اکرام کیا اور نہ انھوں نے ان کو مؤنث سے بالاتر سمجھا،  حالانکہ انھیں اس بارے میں اللہ تعالیٰ کی طرف سے علم حاصل ہے نہ اس کے رسول کی طرف سے اور نہ عقل اور فطرت ہی اس پر دلالت کرتی ہیں۔ بلکہ علم تو ان کے قول کے تناقض پر دلالت کرتا ہے۔ نیز اس حقیقت پر دلالت کرتا ہے کہ اللہ تعالیٰ اولاد اور بیوی سے منزہ ہے۔ کیونکہ وہ اکیلا اور یکتا،  متفرد اور بے نیاز ہے۔ اس نے کسی کو جنم دیا ہے  نہ وہ جنم دیا گیا ہے اور نہ کوئی اس کا ہم سر ہی ہے۔ فرشتے اللہ تعالیٰ کے مقرب اور مکرم بندے ہیں جو اس کی خدمت پر قائم ہیں  ﴿ لَّا يَعۡصُوۡنَ اللّٰهَ مَاۤ اَمَرَهُمۡ وَيَفۡعَلُوۡنَ مَا يُؤۡمَرُوۡنَ﴾(التحریم: 66؍6)   ’’اللہ ان کو جو حکم دیتا ہے وہ اس کی نافرمانی نہیں کرتے  اور وہی کچھ کرتے ہیں جس کا انھیں حکم دیا جاتا ہے۔‘‘                \n[28]    مشرکین  اس بارے میں بدترین قول کی پیروی کر رہے ہیں اور وہ ہے محض ظن و گمان جو حق کے مقابلے میں کوئی فائدہ نہیں دیتا کیونکہ حق کے لیے ایسے یقین کا وجود ضروری ہے جو نہایت روشن دلائل و براہین سے مستفاد ہو۔                \n[29]    چونکہ ان مشرکین کی عادت یہ ہے کہ انھیں اتباعِ حق سے کوئی غرض نہیں،  ان کی غرض و غایت اور ان کا مقصد تو خواہشات نفس کی پیروی کرنا ہے، اس لیے اللہ تعالیٰ نے اپنے رسولﷺ کو حکم دیا کہ وہ اس شخص سے منہ موڑ لیں جو اللہ تعالیٰ کے ذکر،  جو کہ حکمت سے لبریز ہے،  اور قرآن عظیم سے اعراض کرتا ہے،  پس اس نے گویا علوم نافعہ سے منہ موڑا۔ وہ دنیا کی زندگی کے سوا کچھ نہیں چاہتا۔ پس یہ اس کے ارادے کی انتہا ہے۔یہ چیز معلوم اور متحقق ہے کہ بندہ صرف اسی چیز کے لیے عمل کرتا ہے جس کا وہ ارادہ کرتا ہے۔ پس ان لوگوں کی کوشش اور دوڑ دھوپ،  دنیا اور اس کی لذات و شہوات تک محدود ہے۔ یہ لذات و شہوات جیسے بھی حاصل ہوتی ہے یہ انھیں حاصل کرتے ہیں اور جس کے راستے سے بھی ان کا  حصول آسان ہو یہ اس کی طرف لپکتے ہیں۔                \n[30]﴿ ذٰلِكَ مَبۡلَغُهُمۡ مِّنَ الۡعِلۡمِ﴾  یہ ان کے علم کی غایت اور انتہا ہے۔ رہے آخرت پر ایمان رکھنے اور اس کی تصدیق کرنے والے عقل مند اور خرد مند لوگ  تو ان کی ہمت اور ارادہ آخرت پر مرتکز رہتاہے۔ ان کے علوم سب سے افضل اور سب سے جلیل القدر علوم ہیں،  یہ علوم کتاب اللہ اور سنت رسول ﷺ سے ماخوذ ہیں۔ اللہ تعالیٰ بہتر جانتا ہے کہ کون ہدایت کا مستحق ہے،  پس وہ اسے ہدایت سے نواز دیتا ہے اور کون ہدایت کا مستحق نہیں ہے،  اسے اس کے نفس کے حوالے کر دیتا ہے اور اس سے الگ ہو جاتا ہے،  پس وہ اللہ کی راہ سے بھٹک جاتا ہے۔ بنابریں  فرمایا:﴿ اِنَّ رَبَّكَ هُوَ اَعۡلَمُ بِمَنۡ ضَلَّ عَنۡ سَبِيۡلِهٖ١ۙ وَهُوَ اَعۡلَمُ بِمَنِ اهۡتَدٰؔى ﴾ ’’بے شک آپ کا  رب اس شخص  کو خوب جانتا ہے جواس کے راستے سے بھٹک گیا،  اور وہی اس شخص سے بھی  خوب واقف ہے جو رستے پر چلا۔‘‘        پس وہ اپنے فضل و کرم کو اس محل و مقام پر رکھتا ہے جو اس کے لائق ہے۔                "
  53,28,"53:27"
  53,29,"53:27"
  53,30,"53:27"
  53,31,"اور اللہ ہی کے لیے ہے جو کچھ آسمانوں میں ہے اور جو کچھ زمین میں ہے،  تاکہ وہ سزا دے ان لوگوں کو جنھوں نے برائیاں کیں بہ سبب اس کےجو انھوں نے عمل کیے،  اور جزا دے ان لوگوں کو جنھوں نے اچھائیاں کیں بدلے اچھائی کے (31) وہ لوگ جو بچتے ہیں کبیرہ گناہوں اور بے حیائی کے کاموں سے سوائے صغیرہ گناہوں کے ،بلاشبہ آپ کا رب بڑی وسیع مغفرت والا ہے،  وہ خوب جانتا ہے تمھیں جب اس نے پیدا کیا تمھیں زمین (مٹی) سے،  اور جب تم بچے تھے پیٹوں میں اپنی ماؤ ں کے، سو نہ پاکیزگی بیان کرو تم اپنے آپ کی وہ خوب جانتا ہے اس کو جس نے پرہیز گاری اختیار کی (32)\n[31]اللہ تبارک و تعالیٰ آگاہ فرماتا ہے کہ وہ اقتدار کا مالک ہے،  دنیا و آخرت اسی اکیلے کی ملکیت ہے،  دنیا و آخرت میں جو کچھ ہے،  وہ صرف اللہ تعالیٰ کی ملکیت ہے وہ ان میں اس طرح تصرف کرتا ہے  جیسے عظیم بادشاہ اپنے غلاموں میں تصرف کرتا ہے،  وہ ان پر اپنی قضا و قدر نافذ کرتا ہے،  ان پر شرعی احکام جاری کرتا ہے،  انھیں حکم دیتا ہے،  انھیں منع کرتا ہے،  اپنے اوامر و نواہی پر انھیں جزا و سزا دیتا ہے،  پس اطاعت گزار کو ثواب عطا کرتا ہے اور نافرمان کو عذاب دیتا ہے۔﴿ لِيَجۡزِيَ الَّذِيۡنَ اَسَآءُوۡا بِمَا عَمِلُوۡا﴾  تاکہ وہ ان لوگوں کو جنھوں نے کفر اور اس سے کم تر گناہوں اور ان اعمالِ شر کا ارتکاب کیا،  جزا کے طور پر بدترین سزا دے  ﴿ وَيَجۡزِيَ الَّذِيۡنَ اَحۡسَنُوۡا﴾ اور ان کو جزا سے سرفراز فرمائے جنھوں نے اللہ تعالیٰ کی عبادت میں احسان سے کام لیا اور اللہ تعالیٰ کی مخلوق کو مختلف فوائد پہنچا کر  اس کے ساتھ اچھا سلوک کیا  ﴿ بِالۡحُسۡنٰى﴾  اچھائی کے ساتھ ان کو دنیا و آخرت میں،  اچھی جزا سے سرفراز فرمائے۔ سب سے بڑی اور سب سے جلیل القدر جزا  ان کے رب کی رضا،  جنت اور اس کی نعمتوں سے فوز یابی ہے۔                \n[32]     پھر اللہ تبارک و تعالیٰ نے ان محسنین کا وصف بیان کرتے ہوئے فرمایا:  ﴿ اَلَّذِيۡنَ يَجۡتَنِبُوۡنَ كَبٰٓىِٕرَ الۡاِثۡمِ وَالۡفَوَاحِشَ﴾   ’’جو لوگ کبیرہ گناہوں اور بے حیائی کے کاموں سے بچتے ہیں۔‘‘ یعنی وہ ان واجبات پر عمل کرتے ہیں جن کا اللہ تعالیٰ نے ان کو حکم دیا ہے جن کا ترک کرنا کبائر میں شمار ہوتا ہے،  وہ بڑے بڑے محرمات کو ترک کرتے ہیں ، مثلاً:  زنا،  شراب نوشی،  سود خوری،  قتل ناحق اور دیگر بڑے بڑے گناہ۔  ﴿ اِلَّا اللَّمَمَ﴾  ’’الا یہ کہ کوئی صغیرہ گناہ (سرزد) ہو۔‘‘ اس سے مراد وہ چھوٹے چھوٹے گناہ ہیں جن پر بندہ مصر نہیں ہوتا یا بار بار ان گناہوں کا ارتکاب نہیں کرتا،  ان صغیرہ گناہوں کا مجرد ارتکاب بندے کو محسنین کے زمرے سے نہیں نکالتا۔ یہ چھوٹے چھوٹے گناہ،  واجبات پر عمل کرنے،  اور محرمات کو چھوڑنے سے اللہ تعالیٰ کی مغفرت کے تحت داخل ہو جاتے ہیں،  جو ہر چیز پر سایہ کناں ہے ۔اس لیے  فرمایا:﴿ اِنَّ رَبَّكَ وَاسِعُ الۡمَغۡفِرَةِ﴾  ’’بے شک آپ  کا رب بڑی وسیع مغفرت والا ہے۔‘‘ پس اگر اللہ تعالیٰ کی مغفرت نہ ہوتی تو تمام روئے زمین اور بندے تباہ ہو جاتے،  اگر اس کا عفو و حلم نہ ہوتا توآسمان زمین پر آگرتا اور روئے زمین پر کسی جان دار کو نہ چھوڑتا۔ بنابریں نبی ٔاکرم ﷺ نے فرمایا:  ’’پانچوں نمازیں،  جمعہ سے جمعہ تک اور رمضان سے رمضان تک،  ان کے درمیان ہونے والے تمام (صغیرہ) گناہوں کا کفارہ ہیں،  اگر کبائر سے اجتناب کیا جائے۔‘‘     (صحیح مسلم، الطہارۃ، باب الصلوات الخمس والجمعۃ إلی الجمعۃ ......، حدیث: 233)﴿ هُوَ اَعۡلَمُ بِكُمۡ اِذۡ اَنۡشَاَكُمۡ مِّنَ الۡاَرۡضِ وَاِذۡ اَنۡتُمۡ اَجِنَّةٌ فِيۡ بُطُوۡنِ اُمَّهٰتِكُمۡ﴾ ’’وہ تمھیں (اس وقت سے) بخوبی جانتا ہے جب اس  نے تمھیں زمین سے پیدا کیا اور جب تم اپنی ماؤں کے پیٹوں میں بچے تھے۔‘‘  اللہ تعالیٰ تمھارے احوال،  تمھاری جبلتوں کو جو اس نے پیدا کی ہیں،  خوب جانتا ہے ۔اللہ تعالیٰ نے تمھیں جو حکم دیا ہے ان میں سے بہت سے احکام کی تعمیل میں تمھاری کمزوری اور سستی کو،  محرمات کے ارتکاب پر آمادہ کرنے والے دواعی کی کثرت کو،  ان محرمات کی طرف راغب کرنے والے جذبات کو،  اور محرمات کے ارتکاب کی راہ میں حائل ہونے والے موانع کے عدم وجود کو  زیادہ جانتا ہے۔تمھارے اندر کمزوری موجود ہے  جس کا مشاہدہ اس وقت ہوا  جب اللہ تعالیٰ نے تمھیں جس  زمین سے نکالا  اور جب تم اپنی ماؤ ں کے پیٹوں میں تھے اور یہ کمزوری تمھارے اندر ہمیشہ موجود رہی۔  اللہ تعالیٰ نے تمھیں ایک چیز کا حکم دیا  اگرچہ اس کی تعمیل کے لیے  اس نے تمھارے اندر قوت رکھی  مگر  پھر بھی کمزوری تمھارے اندر موجود رہی۔پس اس بنا پر کہ اللہ تعالیٰ تمھارے ان احوال کا علم رکھتا ہے،  حکمت الٰہی اور جُودِ ربّانی کے لیے مناسب یہی ہے کہ وہ اپنی رحمت و مغفرت،  اپنے عفو و درگزر اور اپنے احسان سے ڈھانپ لے اور تم سے تمام جرائم اور گناہوں کو دور کر دے۔ خاص طور پر جبکہ ہر وقت بندے کا مقصد اپنے رب کی رضا کا حصول،  ہر آن ایسے اعمال میں کوشش جو اس کے قریب کرتے ہیں اور ایسے گناہوں سے فرار جو اس کے آقا کی ناراضی کا باعث بنتے ہیں ، پھر اس سے لغزش صادر ہوجائے تو بلاشبہ اللہ تعالیٰ سب سے بڑا کریم اور سب سے بڑا جواد ہے وہ اپنے بندوں پر اس سے زیادہ رحیم ہے جتنی ماں اپنے بچے پر ہوتی ہے۔پس اس قسم کے شخص کے لیے ضروری ہے کہ وہ اپنے رب کی مغفرت کے قریب رہے اور  یہ کہ اللہ تعالیٰ اس کے تمام احوال میں اس کی دعائیں قبول کرے۔ بنابریں  فرمایا  :﴿ فَلَا تُزَؔكُّـوۡۤا اَنۡفُسَكُمۡ﴾  ’’لہٰذا تم اپنے آپ کی پاکیزگی بیان نہ کرو۔‘‘ یعنی مدح کے حصول کی خواہش کی بنا پر لوگوں کو اپنے نفس کی طہارت کی خبر نہ دیتے پھرو  ﴿ هُوَ اَعۡلَمُ بِمَنِ اتَّقٰى﴾  ’’وہ اسے (بھی) خوب جانتا ہے جس نے تقویٰ اختیا رکیا۔‘‘ تقویٰ کا مقام دل ہے،  اللہ تعالیٰ اس سے مطلع ہے ۔دل کے اندر جو نیکی،  بدی یا تقویٰ موجود ہے،  اللہ تعالیٰ اس کی جزا دے گا،  رہے لوگ تو وہ اللہ تعالیٰ کے مقابلے میں تمھارے کام نہیں آ سکتے۔                "
  53,32,"53:31"
  53,33,"بھلا آپ نے دیکھا اسے جس نے رو گردانی کی؟ (33) اور اس نے دیا قلیل (مال) اور (پھر دینا) بند کر دیا (34) کیا اس کےپاس علم غیب ہے،  کہ وہ (سب کچھ) دیکھ رہا ہے؟ (35) کیا نہیں خبر دیا گیا وہ اس چیز کی جو ہے صحیفوں میں موسیٰ کے؟ (36) اور ابراہیم کے،  وہ جس نے پورا کیا (عہد اپنا)؟ (37) یہ کہ نہیں بوجھ اٹھائے گی کوئی(جان) بوجھ اٹھانے والی بوجھ کسی دوسری (جان) کا   (38) اور یہ کہ نہیں ہے کسی انسان کے لیے مگر وہی جو اس نے کوشش کی (39) اور بلاشبہ کوشش اس کی عنقریب دیکھی جائے گی (40) پھر بدلہ دیا جائے گا اس کو بدلہ پورا (پورا)(41) اور بے شک آپ کے رب ہی کی طرف انتہا (پہنچنا) ہے (42) اور بلاشبہ وہی ہنساتا اور وہی رلاتا ہے (43) اور بے شک وہی مارتا اور وہی زندہ کرتا ہے (44) اور بلاشبہ اسی نے پیدا کیا جوڑا ( یعنی ) نر اور مادہ (45) نطفے سے جب وہ ڈالا جاتا ہے(رحم میں)(46) اور بلاشبہ اسی کے ذمہ ہے پیدائش دوسری بار بھی (47) اور بے شک وہی غنی (بے نیاز) کرتا اور سرمایہ دار بناتا ہے (48) اور یقیناً وہی ہے رب ِشعریٰ(ستارے)کا(49) اور بلاشبہ اسی نے ہلاک کیا عاد اولیٰ کو (50) اور ثمود کو،  پس نہ باقی چھوڑا (کسی کو)(51) اور قوم نوح کو بھی پہلے(ان سے)،  بلاشبہ وہ تھے بہت زیادہ ظالم اور بڑے سرکش (52) اور الٹ جانے والی بستی کو اس نے زمین پر دے مارا (53) پھر ڈھانپ لیا اس کو اس (تباہی و بربادی) نے جس نے ڈھانپا (54) پس کون سی نعمتوں میں اپنے رب کی (اے انسان!) تو شک کرے گا؟ (55) یہ (رسول) تو ڈرانے والا ہے پہلے ڈرانے والوں میں سے (56) قریب آگئی قریب آنے والی (قیامت)(57) نہیں ہے اس قیامت (کی ہولناکیوں) کو،  سوائے اللہ کے کوئی بھی ٹالنے والا (58) کیا پس اس بات (قرآن) سے تم تعجب کرتے ہو؟(59) اور تم ہنستے ہو،  اور نہیں روتے (60) اور تم کھیل کود میں مست ہو (61) پس (باز آ جاؤ  اور) سجدہ کرو اللہ کو اور عبادت کرو (اسی کی)(62)\n[35-33]    اللہ تبارک و تعالیٰ  فرماتا ہے:  ﴿اَفَرَءَيۡتَ﴾کیا آپ نے اس شخص کا برا حال دیکھا جسے اپنے رب کی عبادت اور توحید کا حکم دیا گیا تھا مگر اس  نے اس  سے منہ موڑا  اور اعراض کیا۔ اگر اس کا نفس قلیل سے عمل پر آمادہ ہوا بھی تو اس پر قائم نہ رہا،  بلکہ اس نے بخل سے کام لیا اور اپنے ہاتھ کو روک لیا۔ کیونکہ احسان اس کی عادت اور فطرت نہیں،  اس کی فطرت تو اللہ تعالیٰ کی اطاعت سے روگردانی اور نیکی پر عدم ثبات ہے۔ بایں ہمہ وہ اپنے نفس کو پاک گردانتا ہے اور اسے  وہ منزلت عطا کرتا ہے جو اللہ تعالیٰ نے عطا نہیں کی۔﴿اَعِنۡدَهٗ عِلۡمُ الۡغَيۡبِ فَهُوَ يَرٰى  ﴾  اس کے پاس علمِ غیب ہے کہ وہ دیکھ رہا ہے غیب کو اور اس کے بارے میں خبر دیتا ہے؟ یا وہ اللہ تعالیٰ پر جھوٹ گھڑتا ہے۔ وہ دونوں باتوں کو جمع کرنے کی جسارت کرتا ہے،  یعنی برائی اور طہارت نفس کے دعوے کو اور فی الواقع ایسا ہی ہے،  کیونکہ اسے علم ہے کہ اس کے  پاس غیب کا کچھ بھی علم نہیں اور اگر یہ فرض کر لیا جائے کہ اسے غیب دانی کا دعویٰ ہے تو علم غیب کے متعلق قطعی اور یقینی خبریں،  جو نبئ معصوم کی طرف سے دی گئی ہیں،  اس کے قول کے تناقض پر دلالت کرتی ہیں اور یہ اس کے قول کے بطلان کی دلیل ہے۔                \n[36، 37]﴿اَمۡ لَمۡ يُنَبَّاۡ﴾  کیا اس مدعی کو وہ خبریں نہیں پہنچیں  ﴿بِمَا فِيۡ صُحُفِ مُوۡسٰؔى۰۰ وَاِبۡرٰهِيۡمَ الَّذِيۡ وَفّٰۤى ﴾  ’’جو موسیٰ اور وفادار ابراہیم (i) کے صحیفوں میں ہیں؟‘‘     یعنی حضرت ابراہیمu ان تمام آزمائشوں میں پورے اترے جن میں اللہ تعالیٰ نے آپ کو ڈالا،  اور جن احکام شریعت اور دین جن کے اصول و فروع کا آپ کو حکم دیا،  آپ نے اس کی تعمیل کی۔                \n[41-38]    ان صحیفوں میں بہت سے احکام درج تھے جن میں سے سب سے اہم وہ ہیں جن کا اللہ تعالیٰ نے ان الفاظ میں ذکر فرمایا ہے:  ﴿اَلَّا تَزِرُ وَازِرَةٌ وِّزۡرَ اُخۡرٰىۙ۰۰ وَاَنۡ لَّيۡسَ لِلۡاِنۡسَانِ اِلَّا مَا سَعٰى﴾   یعنی ہر عمل کرنے والے کا اچھا برا عمل اسی کے لیے ہے۔ کسی دوسرے کے عمل اور کوشش میں سے اس کے لیے کچھ بھی نہیں اور نہ کوئی کسی اور کے گناہ کا بوجھ اٹھائے گا۔ ﴿وَاَنَّ سَعۡيَهٗ سَوۡفَ يُرٰى﴾   یعنی آخرت میں اسے اس کی کوشش دکھائی جائے گی اور وہ اپنی نیکی اور برائی میں تمیز کر سکے گا۔  ﴿ثُمَّ يُجۡزٰىهُ الۡجَزَآءَؔ الۡاَوۡفٰى﴾   ’’پھر اسے پورا پورا بدلہ دیا جائے گا۔‘‘ یعنی تمام اعمال کی کامل جزا،  خالص نیک عمل کے لیے اچھی جزا ہو گی،  خالص برے عمل کے لیے بری جزا ہو گی اور ملے جلے اعمال کی جزا ان کے مطابق ہو گی۔ اور یہ ایسی جزا ہو گی کہ تمام مخلوق اس کے عدل و احسان کا اقرار اور اس پر اس کی حمد و ثنا بیان کرے گی حتیٰ کہ جہنمی جہنم میں داخل ہو رہے ہوں گے مگر ان کے دل اپنے رب کی حمد و ثنا ،  اس کی کامل حکمت کے اقرار اور اپنے آپ پر سخت ناراضی سے لبریز ہوں گے، نیز وہ اس بات پر ناراض ہوں گے کہ انھوں نے اپنے آپ کو بدترین جگہ پر وارد کیا۔اللہ تبارک و تعالیٰ کے ارشاد :﴿وَاَنۡ لَّيۡسَ لِلۡاِنۡسَانِ اِلَّا مَا سَعٰى  ﴾ سے استدلال کیا گیا ہے کہ کسی شخص کا زندوں او رمردوں کے لیے ہدیہ کرنا،  ان کے لیے کوئی مفید نہیں  کیونکہ اللہ تعالیٰ نے فرمایا ہے :﴿وَاَنۡ لَّيۡسَ لِلۡاِنۡسَانِ اِلَّا مَا سَعٰى  ﴾  ’’انسان کے لیے وہی کچھ ہے جس کی اس نے سعی کی۔‘‘      چنانچہ کسی شخص کی سعی اور اس کے عمل کا کسی اور کو پہنچنا اس آیت کے منافی ہے۔ مگر یہ استدلال محل نظر ہے کیونکہ آیت کریمہ تو صرف یہ دلالت کرتی ہے کہ انسان کے لیے صرف وہی ہے جس کے لیے اس نے خود کوشش کی اور یہ حق ہے،  اس میں کوئی اختلاف نہیں،  مگر اس میں کوئی چیز نہیں جو اس پر دلالت کرتی ہو کہ وہ غیر کی سعی سے فائدہ نہیں اٹھا سکتا جبکہ غیر نے اپنی سعی اور عمل کو اسے ہدیہ کے طور پر پیش کیا ہو۔ جیسے انسان صرف اسی مال کا مالک ہے جو اس کی ملکیت اور اس کے قبضہ میں ہو  مگر اس سے یہ لازم نہیں آتا کہ وہ کسی ایسی چیز کا مالک  نہیں ہو سکتا  جو غیر نے اپنے مال میں سے  جس کا وہ مالک ہے،  اسے ہبہ کی ہو۔                \n[42]﴿وَاَنَّ اِلٰى رَبِّكَ الۡمُنۡتَهٰى﴾   یعنی تمام معاملات کو تیرے رب کے پاس ہی پہنچنا ہے۔ تمام اشیاء اور تمام مخلوقات،  دوبارہ زندہ ہو کر اسی کی طرف لوٹیں گی۔ ہر حال میں منتہیٰ اللہ تعالیٰ کی طرف ہے۔ علم کی انتہا اللہ تعالیٰ پر ہے،  حکم،  رحمت اور تمام کمالات کی انتہا اللہ تعالیٰ ہے۔                \n[43]﴿وَاَنَّهٗ هُوَ اَضۡحَكَ وَ اَبۡكٰى﴾   یعنی وہی ہے جو ہنسنے اور رونے کے اسباب وجود میں لاتا ہے،  یہ اسباب خیر،  شر،  فرحت،  مسرت اور حزن و غم پر مشتمل ہیں اور ہنسانے اور رلانے کے اندر اللہ تعالیٰ کی حکمت بالغہ پوشیدہ ہے۔                \n[44]﴿وَاَنَّهٗ هُوَ اَمَاتَ وَاَحۡيَا﴾   یعنی وہ وجود میں لانے اور معدوم کرنے میں متفرد اور یکتا ہے  جس نے مخلوق کو وجود بخشا،  ان کو اوامر و نواہی عطا کیے،   وہی ان کو ان کے مرنے کے بعد دوبارہ زندہ کرے گا اور دنیا کے اندر انھوں نے جو عمل کیے ہوں گے وہ انھیں ان اعمال کی جزا دے گا۔                \n[45، 46]﴿وَاَنَّهٗ خَلَقَ الزَّوۡجَيۡنِ﴾ ’’اور بلاشبہ اسی نے جوڑے بنائے۔‘‘        پھر ان جوڑوں کی تفسیر بیان فرمائی  ﴿الذَّكَرَ وَالۡاُنۡثٰى﴾  ’’نر اور مادہ‘‘ یہ ا سم جنس ہے جو تمام حیوانات،  ناطق اور غیر ناطق بہائم سب کو شامل ہے،  وہ ان کو پیدا کرنے میں منفرد ہے۔  ﴿مِنۡ نُّطۡفَةٍ اِذَا تُمۡنٰى﴾  ’’نطفے سے جبکہ وہ (رحم میں) ڈالا جاتا ہے۔‘‘ یہ اس کی قدرت کاملہ اور اس کے عظیم غلبہ میں متفرد ہونے کی سب سے بڑی دلیل ہے کہ اس نے تمام چھوٹے بڑے حیوانات کو،  حقیر پانی کے نہایت کمزور قطرے سے وجود بخشا،  پھر ان کو نشوونما دے کر مکمل کیا،  حتیٰ کہ وہ اس مقام پر پہنچ گئے جہاں پہنچے ہوئے ہیں۔ ان حیوانات میں سے آدمی یا تو بلند ترین مقام پر اعلیٰ علیین میں پہنچ جاتا ہے یا وہ ادنیٰ ترین احوال،  پست ترین مقامات کی طرف لوٹ جاتا ہے۔                \n[47]    اس لیے اللہ تعالیٰ نے ابتدائے وجود کے ذریعے سے اعادۂ وجود پر استدلال کیا ہے،  چنانچہ فرمایا:﴿وَاَنَّ عَلَيۡهِ النَّشۡاَةَ الۡاُخۡرٰى﴾  پس اللہ تعالیٰ بندوں کو ان کی قبروں میں سے دوبارہ زندہ کرے گا،  ان کو یوم موعود میں اکٹھا کرے گا اور ان کو ان کی نیکیوں اور برائیوں کی جزا دے گا۔                \n[48]﴿وَاَنَّهٗ هُوَ اَغۡنٰى وَاَقۡنٰى ﴾   ’’اور بے شک وہی غنی کرتا ہے اور وہی دولت دیتا ہے۔‘‘  وہ بندوں کو ان کے معاشی معاملات  یعنی تجارت اور صنعت و حرفت کے مختلف پیشوں میں آسانی پیدا کر کے مال دار بناتا ہے۔  ﴿وَاَقۡنٰى ﴾ یعنی اللہ تعالیٰ بندوں کو مال کی تمام انواع عطا کرتا ہے  جس سے وہ مال دار بن کر بہت سے اموال کے مالک بن جاتے ہیں یہ اللہ تعالیٰ کی نعمت ہے کہ اس نے بندوں کو آگاہ فرمایا کہ تمام نعمتیں اسی کی طرف سے ہیں اور یہ چیز بندوں پر واجب ٹھہراتی ہے کہ وہ اس کا شکر ادا کریں اور اسی اکیلے کی عبادت کریں جس کا کوئی شریک نہیں۔                \n[49]﴿وَاَنَّهٗ هُوَ رَبُّ الشِّعۡرٰى ﴾  ’’اور یقیناً وہی شعریٰ (ستارے) کا رب ہے۔‘‘ یہ مشہور ستارہ’’شعریٰ عبور‘‘ ہے جو’’مرزم‘‘ کے نام سے موسوم ہے۔ اگرچہ اللہ تبارک و تعالیٰ ہر چیز کا رب ہے تاہم شعریٰ کا ذکر خاص طور پر اس لیے کیا ہے کیونکہ جاہلیت کے زمانہ میں اس کی عبادت کی جاتی تھی۔ پس اللہ تبارک و تعالیٰ نے آگاہ فرمایا کہ وہ اشیاء جن کی مشرکین عبادت کرتے ہیں مربوب،  مدبر اور مخلوق ہیں اس لیے اللہ تعالیٰ کے ساتھ ان کو کیسے معبود قرار دیا جا سکتا ہے۔                \n[50]﴿وَاَنَّهٗۤ اَهۡلَكَ عَادَنِا الۡاُوۡلٰى﴾  ’’اور بلاشبہ اسی نے عاد اولیٰ کو ہلاک کیا۔‘‘      اس سے مراد حضرت ہود uکی قوم ہے،  جب انھوں نے حضرت ہودu کی تکذیب کی تو اللہ تعالیٰ نے انھیں سخت تیز اور سرکش طوفان کے ذریعے سے ہلاک کر ڈالا۔                \n[51]﴿وَثَمُوۡدَاۡؔ ﴾ ’’اور ثمود کو (ہلاک کیا۔) ‘‘       یہ حضرت صالحu کی قوم تھی۔ اللہ تبارک و تعالیٰ نے حضرت صالح uکو ثمود کی طرف مبعوث کیا مگر انھوں نے آپ کو جھٹلایا۔ اللہ تعالیٰ نے معجزے کے طور پر ان کی طرف اونٹنی بھیجی،  مگر انھوں نے اس کو ہلاک کر ڈالا اور صالح کو جھٹلایا، پس (اس کی پاداش میں) اللہ تعالیٰ نے ان کو تباہ و برباد کر دیا  ﴿ فَمَاۤ اَبۡقٰى﴾  اور ان میں سے ایک کو بھی باقی نہ رکھا بلکہ ان کے آخری آدمی تک کو ہلاک کر دیا۔                \n[52]﴿وَقَوۡمَ نُوۡحٍ مِّنۡ قَبۡلُ١ؕ اِنَّهُمۡ كَانُوۡا هُمۡ اَظۡلَمَ وَاَطۡغٰى ﴾ ’’اور ان سے پہلے قوم نوح کو بھی،  کچھ شک نہیں کہ وہ لوگ بڑے ہی ظالم اور بڑے ہی سرکش تھے۔‘‘       حضرت نوحu کی قوم ان قوموں سے زیادہ ظالم اور سرکش تھی، پس اللہ تعالیٰ نے ان کو غرق کر کے ہلاک کر ڈالا۔                \n[53، 54]﴿وَالۡمُؤۡتَفِكَةَ ﴾   ’’اور الٹی ہوئی بستی کو (بھی)‘‘ اس سے مراد اس میں آباد حضرت لوط uکی قوم ہے  ﴿اَهۡوٰى ﴾  ’’اس نے دے پٹکا۔‘‘      یعنی ان پر اللہ تعالیٰ نے ایسا عذاب بھیجا جو دنیا میں کسی پر نہیں بھیجا ،  اللہ تعالیٰ نے ان کی بستیوں کو تلپٹ کر دیا اور ان پر کھنگر کے پتھروں کی بارش برسائی۔ بنابریں فرمایا:﴿فَغَشّٰىهَا مَا غَشّٰؔى ﴾  ان پر انتہائی درد ناک اور بدترین عذاب چھا گیا،  یعنی عذاب ایک بڑی چیز تھی   جس کا وصف بیان کرنا ممکن نہیں۔                \n[55]﴿فَبِاَيِّ اٰلَآءِ رَبِّكَ تَتَمَارٰى  ﴾  ’’پھر اے انسان! تو اپنے رب کی کون کون سے نعمتوں میں شک کرے گا؟‘‘ کیونکہ اللہ تعالیٰ کی نعمتیں بالکل ظاہر ہیں جو کسی بھی لحاظ سے شک کے قابل نہیں۔ پس بندوں کو جو بھی نعمت عطا ہوئی وہ صرف اللہ تعالیٰ ہی کی طرف سے عطا کردہ ہے اور اس کے سوا کوئی مصائب کو دور نہیں کر سکتا۔                \n[56]﴿هٰؔذَا نَذِيۡرٌ مِّنَ النُّذُرِ الۡاُوۡلٰى ﴾   ’’یہ (رسول) تو پہلے ڈرانے والوں میں سے ایک ڈرانے والا ہے۔‘‘ یعنی یہ قریشی،  ہاشمی رسول محمد بن عبداللہ (ﷺ) کوئی انوکھے رسول نہیں ہیں بلکہ آپ سے پہلے بھی رسول گزرے ہیں،   جنھوں نے اسی چیز کی طرف دعوت دی تھی ،  جس کی طرف آپ نے دعوت دی ہے،  تب آپ کی رسالت کا کس وجہ سے انکار کیا جا سکتا ہے اور کون سی دلیل ہے جس کی بنیاد پر آپ کی رسالت کو  باطل ٹھہرایا جا سکتا ہے؟ کیا آپ کے اخلاق تمام انبیاء و مرسلین کرام کے اخلاق سے اعلیٰ و ارفع نہیں ہیں؟ کیا آپ ہر بھلائی کی طرف دعوت نہیں دیتے اور ہر برائی سے نہیں روکتے؟ کیا آپ قرآن کریم لے کر تشریف نہیں لائے،  جس کے آگے سے باطل آ سکتا ہے نہ پیچھے سے  ،  جو حکمت والی قابل حمد و ستائش ہستی کی طرف سے اتارا ہوا ہے؟آپ سے پہلے جن لوگوں نے انبیائے کرام کو جھٹلایا،  کیا  اللہ تعالیٰ نے ان کو ہلاک نہیں کیا؟ تب سیدالمرسلین،  امام المتقین اور قَائِدُ الْغُرِّ الْمُحَجَّلِین حضرت محمدﷺ کی تکذیب کرنے والوں پر عذاب نازل ہونے سے کیا چیز مانع ہے؟                \n[57]﴿اَزِفَتِ الۡاٰزِفَةُ﴾  یعنی قیامت قریب آ گئی،  اس کا وقت آن پہنچا اور اس کی علامات واضح ہو گئیں ﴿لَيۡسَ لَهَا مِنۡ دُوۡنِ اللّٰهِ كَاشِفَةٌ ﴾  یعنی جب قیامت آ جائے گی اور ان پر عذاب موعود ٹوٹ پڑے گاتو اسے اللہ  کے سوا کوئی دور نہیں کرسکے گا ۔                \n[58]     پھر اللہ تبارک و تعالیٰ نے محمد کریم ﷺ کی نبوت کا انکار کرنے والوں اور قرآن کو جھٹلانے  والوں کو وعید سنائی۔                \n[59]     چنانچہ  فرمایا:   ﴿اَفَمِنۡ هٰؔذَا الۡحَدِيۡثِ تَعۡجَبُوۡنَ﴾   یعنی کیا تم اس کلام پر،  جو بہترین اور افضل و اشرف کلام ہے،  تعجب کرتے ہو اور اسے امور عادیہ اور حقائق معروفہ کے خلاف قرار دیتے ہو؟ یہ ان کی جہالت،  گمراہی اور عناد ہے،  ورنہ یہ تو ایسا کلام ہے کہ جب وہ بیان کیا جاتا  ہے تو سرا سر صدق ہے،  جب وہ بات کہتا ہے تو وہ حق کو باطل سے جدا کرنے والا قول ہے،  بے ہو دہ بات نہیں ہے،  یہ قرآن عظیم ہے،  جسے اگر کسی پہاڑ پر اتارا جاتا  تو دیکھتا کہ وہ خوف اور ڈر سے ٹکڑے ٹکڑے ہو جاتا۔ جو اصلاح کی طلب رکھنے والوں کی رائے،  عقل،  راست بازی،  ثابت قدمی اور ایمان و ایقان میں اضافہ کرتا ہے۔ یہ کوئی تعجب کی بات نہیں بلکہ تعجب تو اس شخص کی عقل،  سفاہت اور گمراہی پر ہونا چاہیے جو اس قرآن پر تعجب کرتا ہے۔                \n[60]﴿وَتَضۡحَكُوۡنَ وَلَا تَبۡكُوۡنَ ﴾   ’’اور تم ہنستے ہو،  روتے نہیں ہو۔‘‘      یعنی تم اس کی تضحیک کرنے اور تمسخر اڑانے میں جلدی کر رہے ہو،   حالانکہ چاہیے تو یہ تھا کہ اس کے اوامر و نواہی کو سن کر،  اس کے وعد و وعید پر توجہ دے کر،  اور اس کی سچی اور اچھی خبروں کی طرف التفات کر کے نفوس اس سے متاثر ہوتے،  دل نرم پڑتے اور آنکھیں رو پڑتیں۔                \n[61]﴿وَاَنۡتُمۡ سٰؔمِدُوۡنَ﴾  ’’اور تم غفلت میں پڑ رہے ہو۔‘‘        یعنی تم اس سے اور اس پر تدبر کرنے سے غافل ہو،   یہ غفلت تمھاری قلت عقل اور تمھارے دین کی کھوٹ پر دلالت کرتی ہے۔ اگر تم نے اللہ تعالیٰ کی عبادت کی ہوتی اور اپنے تمام احوال میں اس کی رضا کے طلب گار رہے ہوتے تو تمھیں یہ بدلہ نہ ملتا جسے عقل مند لوگ ناپسند کرتے ہیں۔                \n[62]﴿فَاسۡجُدُوۡا لِلّٰهِ وَاعۡبُدُوۡا﴾   ’’ پس اللہ کے حضور سجدہ کرو او راسی کی عبادت کرو۔‘‘      اللہ تعالیٰ کے لیے خاص طور پر سجدے کا حکم دینا اس کی فضیلت پر دلالت کرتا ہے،   نیز یہ کہ سجدہ عبادت کا سر نہاں اور اس کا لب لباب ہے،  اس کی روح  خشوع و خضوع ہے۔ حالت سجدہ بندے کا وہ عظیم ترین حال ہے جس میں بندے پر خضوع طاری ہوتا ہے،  بندے کا قلب و بدن دونوں خضوع کی حالت میں ہوتے ہیں بندہ اللہ تعالیٰ کے سامنے اپنا  بلند ترین عضو اس حقیر زمین پر رکھ دیتا ہے جو قدموں کے روندنے کا مقام ہے، پھر اللہ تعالیٰ نے عمومی طور پر عبادت کا حکم دیا جو ان تمام اعمال  اور اقوال ظاہرہ و باطنہ کو شامل ہے جن کو اللہ تعالیٰ پسند کرتا اور ان سے راضی ہوتا  ہے۔                "
  53,34,"53:33"
  53,35,"53:33"
  53,36,"53:33"
  53,37,"53:33"
  53,38,"53:33"
  53,39,"53:33"
  53,40,"53:33"
  53,41,"53:33"
  53,42,"53:33"
  53,43,"53:33"
  53,44,"53:33"