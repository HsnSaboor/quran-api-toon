tafsir[4]{c,v,t}:
  33,51,"روایات و احکامات ٭٭بخاری شریف میں ام المؤمنین سیدہ عائشہ رضی اللہ عنہا سے مروی ہے کہ  میں ان عورتوں پر عار رکھا کرتی تھی جو اپنا نفس نبی کریم  صلی اللہ علیہ وسلم  کو ہبہ کریں اور کہتی تھیں کہ عورتیں بغیر مہر کے اپنے آپ کو نبی کریم  صلی اللہ علیہ وسلم  کے حوالے کرنے میں شرماتی ہیں؟ یہاں تک کہ یہ آیت اتری تو میں نے کہا کہ آپ  صلی اللہ علیہ وسلم  کا رب آپ  صلی اللہ علیہ وسلم  کے لیے کشادگی کرتا ہے ۔   [صحیح بخاری:5113] ‏  پس معلوم ہوا کہ آیت سے مراد یہی عورتیں ہیں۔ ان کے بارے میں اللہ کے نبی  صلی اللہ علیہ وسلم  کو اختیار ہے کہ جسے چاہیں قبول کریں اور جسے چاہیں قبول نہ فرمائیں۔ پھر اس کے بعد یہ بھی آپ  صلی اللہ علیہ وسلم  کے اختیار میں ہے کہ جنہیں قبول نہ فرمایا ہو انہیں جب چاہیں نواز دیں۔  عامر شعبی رحمہ اللہ سے مروی ہے کہ جنہیں مؤخر کر رکھا تھا ان میں ام شریک رضی اللہ عنہا تھیں۔ ایک مطلب اس جملے کا یہ بھی بیان کیا گیا ہے کہ آپ  صلی اللہ علیہ وسلم  کی بیویوں کے بارے میں آپ  صلی اللہ علیہ وسلم  کو اختیار تھا کہ اگر چاہیں تقسیم کریں چاہیں نہ کریں جسے چاہیں مقدم کریں جسے چاہیں مؤخر کریں۔ اسی طرح خاص بات چیت میں بھی۔ لیکن یہ یاد رہے کہ نبی کریم  صلی اللہ علیہ وسلم  اپنی پوری عمر برابر اپنی ازواج مطہرات میں عدل کے ساتھ برابری کی تقسیم کرتے رہے۔ بعض فقہاء شافعیہ کا قول ہے کہ نبی کریم  صلی اللہ علیہ وسلم  پر تقسیم واجب تھی۔  بخاری شریف میں ام المؤمنین سیدہ عائشہ رضی اللہ عنہا سے مروی ہے کہ  اس آیت کے نازل ہو چکنے کے بعد بھی اللہ کے نبی کریم  صلی اللہ علیہ وسلم  ہم سے اجازت لیا کرتے تھے۔ مجھ سے تو جب دریافت فرماتے میں کہتی اگر میرے بس میں ہو تو میں کسی اور کے پاس آپ  صلی اللہ علیہ وسلم  کو ہرگز نہ جانے دوں ۔   [صحیح بخاری:4789] ‏صفحہ نمبر7072پس صحیح بات جو بہت اچھی ہے اور جس سے ان اقوال میں مطابقت بھی ہو جاتی ہے وہ یہ ہے کہ آیت عام ہے۔ اپنے نفس سونپنے والیوں اور آپ  صلی اللہ علیہ وسلم  کی بیویوں سب کو شامل ہے۔ ہبہ کرنے والیوں کے بارے میں نکاح کرنے نہ کرنے اور نکاح والیوں میں تقسیم کرنے نہ کرنے کا آپ  صلی اللہ علیہ وسلم  کو اختیار تھا۔  پھر فرماتا ہے کہ ” یہی حکم بالکل مناسب ہے اور ازواج رسول  صلی اللہ علیہ وسلم  کے لیے سہولت والا ہے۔ جب وہ جان لیں گی کہ آپ باریوں کے مکلف نہیں ہیں۔ پھر بھی مساوات قائم رکھتے ہیں تو انہیں بہت خوشی ہوگی۔ اور ممنون و مشکور ہوں گی اور آپ کے انصاف و عدل کی داد دیں گی۔ اللہ دلوں کی حالتوں سے واقف ہے۔ وہ جانتا ہے کہ کسے کس کی طرف زیادہ رغبت ہے “۔  مسند میں ہے کہ  نبی کریم  صلی اللہ علیہ وسلم  اپنے طور پر صحیح تقسیم اور پورے عدل کے بعد اللہ سے عرض کیا کرتے تھے کہ  الہ العالمین جہاں تک میرے بس میں تھا میں نے انصاف کر دیا۔ اب جو میرے بس میں نہیں اس پر تو مجھے ملامت نہ کرنا  ۔   [مسند احمد:144/6:ضعیف] ‏ یعنی دل کے رجوع کرنے کا اختیار مجھے نہیں، اللہ سینوں کی باتوں کا عالم ہے، لیکن حلم و کرم والا ہے۔ چشم پوشی کرتا ہے معاف فرماتا ہے۔صفحہ نمبر7073"
  33,52,"ازواج مطہرات کا عہد و فا ٭٭پہلی آیتوں میں گزر چکا ہے کہ رسول اللہ  صلی اللہ علیہ وسلم  نے ازواج مطہرات  «رَضِيَ اللَّهُ عَنْهُنَّ وَأَرْضَاهُنَّ»  کو اختیار دیا کہ اگر وہ چاہیں تو نبی کریم  صلی اللہ علیہ وسلم  کی زوجیت میں رہیں اور اگر چاہیں تو آپ  صلی اللہ علیہ وسلم  سے علیحدہ ہو جائیں۔ لیکن امہات المؤمنین  «رَضِيَ اللَّهُ عَنْهُنَّ وَأَرْضَاهُنَّ»  نے دامن رسول  صلی اللہ علیہ وسلم  کو چھوڑنا پسند نہ فرمایا۔  اس پر انہیں اللہ کی طرف سے ایک دنیاوی بدلہ یہ بھی ملا کہ نبی کریم  صلی اللہ علیہ وسلم  کو اس آیت میں حکم ہوا کہ ” اب اس کے سوا کسی اور عورت سے نکاح نہیں کر سکتے نہ آپ  صلی اللہ علیہ وسلم  ان میں سے کسی کو چھوڑ کر اس کے بدلے دوسری لاسکتے ہیں گو وہ کتنی ہی خوش شکل کیوں نہ ہو؟ ہاں لونڈیوں اور کنیزوں کی اور بات ہے “۔  اس کے بعد پھر رب العالمین نے یہ تنگی آپ  صلی اللہ علیہ وسلم  پر سے اٹھالی اور نکاح کی اجازت دے دی لیکن خود نبی کریم  صلی اللہ علیہ وسلم  نے پھر سے کوئی اور نکاح کیا ہی نہیں۔ اس حرج کے اٹھانے میں اور پھر عمل کے نہ ہونے میں بہت بڑی مصلحت یہ تھی کہ نبی کریم  صلی اللہ علیہ وسلم  کا یہ احسان اپنی بیویوں پر رہے۔  چنانچہ ام المؤمنین سیدہ عائشہ سے مروی ہے کہ  آپ  صلی اللہ علیہ وسلم  کے انتقال سے پہلے ہی اللہ تعالیٰ نے آپ  صلی اللہ علیہ وسلم  کے لیے اور عورتیں بھی حلال کر دی تھیں ۔   [سنن ترمذي:3216، قال الشيخ الألباني:صحیح] ‏  سیدہ ام سلمہ رضی اللہ عنہا سے بھی مروی ہے کہ حلال کرنے والی آیت  «تُرْجِيْ مَنْ تَشَاءُ مِنْهُنَّ وَ تُـــــْٔوِيْٓ اِلَيْكَ مَنْ تَشَاءُ وَمَنِ ابْتَغَيْتَ مِمَّنْ عَزَلْتَ فَلَا جُنَاحَ عَلَيْكَ ذٰلِكَ اَدْنٰٓى اَنْ تَقَرَّ اَعْيُنُهُنَّ وَلَا يَحْزَنَّ وَيَرْضَيْنَ بِمَآ اٰتَيْتَهُنَّ كُلُّهُنَّ وَاللّٰهُ يَعْلَمُ مَا فِيْ قُلُوْبِكُمْ وَكَان اللّٰهُ عَلِــيْمًا حَلِــيْمًا»    [33-الأحزاب:51] ‏، ہے جو اس آیت سے پہلے گزر چکی ہے بیان میں وہ پہلے ہے اور اترنے میں وہ پیچھے ہے۔ سورۃ البقرہ میں بھی اس طرح عدت وفات کی پچھلی آیت منسوخ ہے اور پہلی آیت اس کی ناسخ ہے۔  «وَاللهُ اَعْلَمُ» ۔صفحہ نمبر7074اس آیت کے ایک اور معنی بھی بہت سے حضرات سے مروی ہیں، وہ کہتے ہیں مطلب اس سے یہ ہے کہ جن عورتوں کا ذکر اس سے پہلے ہے ان کے سوا اور حلال نہیں جن میں یہ صفتیں ہوں وہ ان کے علاوہ بھی حلال ہیں۔  چنانچہ ابی بن کعب رضی اللہ عنہ سے سوال ہوا کہ ”کیا نبی کریم  صلی اللہ علیہ وسلم  کی جو بیویاں تھیں اگر وہ آپ  صلی اللہ علیہ وسلم  کی موجودگی میں انتقال کرجائیں تو آپ  صلی اللہ علیہ وسلم  اور عورتوں سے نکاح نہیں کر سکتے تھے؟“ آپ رضی اللہ عنہ نے فرمایا ”یہ کیوں؟“ تو سائل نے  «لَّا يَحِلُّ لَكَ النِّسَاءُ مِن بَعْدُ وَلَا أَن تَبَدَّلَ بِهِنَّ مِنْ أَزْوَاجٍ وَلَوْ أَعْجَبَكَ حُسْنُهُنَّ إِلَّا مَا مَلَكَتْ يَمِينُكَ وَكَانَ اللَّهُ عَلَىٰ كُلِّ شَيْءٍ رَّقِيبًا»    [33-الأحزاب:52] ‏ والی آیت پڑھی۔ یہ سن کر ابی رضی اللہ عنہ نے فرمایا ”اس آیت کا مطلب تو یہ ہے کہ عورتوں کی جو قسمیں اس سے پہلے بیان ہوئی ہیں یعنی نکاحتاً بیویاں، لونڈیاں، چچا کی، پھوپیوں کی، ماموں اور خالاؤں کی بیٹیاں ہبہ کرنے والی عورتیں۔ ان کے سوا جو اور قسم کی ہوں جن میں یہ اوصاف نہ ہوں وہ آپ  صلی اللہ علیہ وسلم  پر حلال نہیں ہیں۔‏“  [ ابن جریر ] ‏  سیدنا ابن عباس رضی اللہ عنہ سے مروی ہے کہ ”سوائے ان مہاجرات مومنات کے اور عورتوں سے نکاح کرنے کی آپ کو ممانعت کر دی گئی۔ غیر مسلم عورتوں سے نکاح حرام کر دیا گیا۔ قرآن میں ہے  «وَمَنْ يَّكْفُرْ بالْاِيْمَانِ فَقَدْ حَبِطَ عَمَلُهٗ ۡ وَهُوَ فِي الْاٰخِرَةِ مِنَ الْخٰسِرِيْنَ»    [5-المائدة:5] ‏، یعنی ” ایمان کے بعد کفر کرنے والے کے اعمال غارت ہیں “۔ پس اللہ تعالیٰ نے آیت  «يٰٓاَيُّهَا النَّبِيُّ اِنَّآ اَحْلَلْنَا لَكَ اَزْوَاجَكَ الّٰتِيْٓ»    [ 33- الأحزاب: 50 ] ‏ الخ، میں عورتوں کی جن قسموں کا ذکر کیا وہ تو حلال ہیں ان کے ماسوا اور حرام ہیں۔‏“  [سنن ترمذي:3215،قال الشيخ الألباني:ضعیف] ‏صفحہ نمبر7075مجاہد رحمہ اللہ فرماتے ہیں ”ان کے سوا ہر قسم کی عورتیں خواہ وہ مسلمان ہوں خواہ یہودیہ ہوں خواہ نصرانیہ سب حرام ہیں۔‏“ ابوصالح رحمہ اللہ فرماتے ہیں ”ان کے سوا ہر قسم کی عورتیں خواہ وہ مسلمان ہوں خواہ یہودیہ ہوں خواہ نصرانیہ سب حرام ہیں۔‏“ ابوصالح رحمہ اللہ فرماتے ہیں کہ ”اعرابیہ اور انجان عورتوں سے نکاح سے روک دیئے گئے۔ لیکن جو عورتیں حلال تھیں ان میں سے اگر چاہیں سینکڑوں کرلیں حلال ہیں۔‏“  الغرض آیت عام ہے ان عورتوں کو جو آپ  صلی اللہ علیہ وسلم  کے گھر میں تھیں اور ان عورتوں کو جن کی اقسام بیان ہوئیں سب کو شامل ہے اور جن لوگوں سے اس کے خلاف مروی ہے ان سے اس کے مطابق بھی مروی ہے۔ لہٰذا کوئی منفی نہیں۔  ہاں اس پر ایک بات باقی رہ جاتی ہے کہ نبی کریم  صلی اللہ علیہ وسلم  نے سیدہ حفصہ رضی اللہ عنہا کو طلاق دے دی تھی پھر ان سے رجوع کر لیا تھا اور سیدہ سودہ رضی اللہ عنہا کے فراق کا بھی ارادہ کیا تھا جس پر انہوں نے اپنی باری کا دن سیدہ عائشہ رضی اللہ عنہا کو دے دیا تھا۔  اس کا جواب امام ابن جریر رحمہ اللہ نے یہ دیا ہے کہ یہ واقعہ اس آیت کے نازل ہونے سے پہلے کا ہے۔ بات یہی ہے لیکن ہم کہتے ہیں اس جواب کی بھی ضرورت نہیں۔ اس لیے کہ آیت میں ان کے سوا دوسریوں سے نکاح کرنے اور انہیں نکال کر اوروں کو لانے کی ممانعت ہے نہ کہ طلاق دینے کی،  «وَاللهُ اَعْلَمُ» ۔  سیدہ سودہ رضی اللہ عنہا والے واقعہ میں آیت  «وَإِنِ امْرَ‌أَةٌ خَافَتْ مِن بَعْلِهَا نُشُوزًا أَوْ إِعْرَ‌اضًا فَلَا جُنَاحَ عَلَيْهِمَا أَن يُصْلِحَا بَيْنَهُمَا صُلْحًا وَالصُّلْحُ خَيْرٌ‌ وَأُحْضِرَ‌تِ الْأَنفُسُ الشُّحَّ وَإِن تُحْسِنُوا وَتَتَّقُوا فَإِنَّ اللَّـهَ كَانَ بِمَا تَعْمَلُونَ خَبِيرً‌ا»    [4-النساء:128] ‏، اتری ہے اور سیدہ حفصہ رضی اللہ عنہا والا واقعہ ابوداؤد وغیرہ میں مروی ہے۔   [سنن ابوداود:2283،قال الشيخ الألباني:صحیح [4-النساء:128] ‏صفحہ نمبر7076ابو یعلیٰ میں ہے کہ  سیدنا عمر رضی اللہ عنہ اپنی صاحبزادی سیدہ حفصہ رضی اللہ عنہا کے پاس ایک دن آئے دیکھا کہ وہ رو رہی ہیں پوچھا کہ ”شاید تمہیں نبی کریم  صلی اللہ علیہ وسلم  نے طلاق دے دی۔ سنو اگر رجوع ہو گیا اور پھر یہی موقعہ پیش آیا تو قسم اللہ کی میں مرتے دم تک تم سے کلام نہ کروں گا“ ۔   [مسند ابویعلیٰ:172:ضعیف] ‏  آیت میں اللہ تعالیٰ نے آپ  صلی اللہ علیہ وسلم  کو زیادہ کرنے سے اور کسی کو نکال کر اس کے بدلے دوسری کو لانے سے منع کیا ہے۔ مگر لونڈیاں حلال رکھی گئیں۔ سیدنا ابوہریرہ رضی اللہ عنہ فرماتے ہیں کہ ”جاہلیت میں ایک خبیث رواج یہ بھی تھا کہ لوگ آپس میں بیویوں کا تبادلہ کر لیا کرتے تھے یہ اپنی اسے دے دیتا تھا اور وہ اپنی اسے دے دیتا تھا۔ اسلام نے اس گندے طریقے سے مسلمانوں کو روک دیا۔‏“صفحہ نمبر7077ایک مرتبہ کا واقعہ ہے کہ  عیینہ بن حصن فزاری نبی کریم  صلی اللہ علیہ وسلم  کے پاس آئے، اور اپنی جاہلیت کی عادت کے مطابق بغیر اجازت لیے چلے آئے۔ اس وقت آپ  صلی اللہ علیہ وسلم  کے پاس ام المؤمنین سیدہ عائشہ رضی اللہ عنہا بیٹھی ہوئی تھیں۔ آپ  صلی اللہ علیہ وسلم  نے فرمایا:  تم بغیر اجازت کیوں چلے آئے؟  اس نے کہا واہ! میں نے تو آج تک قبیلہ مفر کے خاندان کے کسی شخص سے اجازت مانگی ہی نہیں۔ پھر کہنے لگا یہاں آپ  صلی اللہ علیہ وسلم  کے پاس کون سی عورت بیٹھی ہوئی تھیں؟ آپ  صلی اللہ علیہ وسلم  نے فرمایا:  یہ ام المؤمنین عائشہ رضی اللہ عنہا تھیں ۔ تو کہنے لگا نبی کریم  صلی اللہ علیہ وسلم  انہیں چھوڑ دیں میں ان کے بدلے اپنی بیوی آپ  صلی اللہ علیہ وسلم  کو دیتا ہوں جو خوبصورتی میں بے مثل ہے۔ آپ  صلی اللہ علیہ وسلم  نے فرمایا:  اللہ تعالیٰ نے ایسا کرنا حرام کر دیا ہے ۔ جب وہ چلے گئے تو مائی صاحبہ نے دریافت فرمایا کہ یا رسول اللہ  صلی اللہ علیہ وسلم  یہ کون تھا؟ آپ  صلی اللہ علیہ وسلم  نے فرمایا:  ایک احمق سردار تھا۔ تم نے ان کی باتیں سنیں؟ اس پر بھی یہ اپنی قوم کا سردار ہے  ۔   [مسند بزار:2251:ضعیف جدا] ‏ اس روایت کا ایک راوی اسحاق بن عبداللہ بالکل گرے ہوئے درجے کا ہے۔صفحہ نمبر7078"
  33,53,"احکامات پردہ ٭٭اس آیت میں پردے کا حکم ہے اور شرعی آداب و احکام کا بیان ہے۔ سیدنا عمر رضی اللہ عنہ کے قول کے مطابق جو آیتیں اتری ہیں ان میں ایک یہ بھی ہے۔ بخاری مسلم میں آپ رضی اللہ عنہ سے مروی ہے کہ  تین باتیں میں نے کہیں جن کے مطابق ہی رب العالمین کے احکام نازل ہوئے۔ میں نے کہا یا رسول اللہ  صلی اللہ علیہ وسلم ! اگر آپ  صلی اللہ علیہ وسلم  مقام ابراہیم کو قبلہ بنائیں تو بہتر ہو۔ اللہ تعالیٰ کا بھی یہی حکم اترا کہ  «وَاتَّخِذُوا مِن مَّقَامِ إِبْرَ‌اهِيمَ مُصَلًّى»    [2-البقرة:125] ‏، میں نے کہا ”یا رسول اللہ  صلی اللہ علیہ وسلم  مجھے تو یہ اچھا نہیں معلوم ہوتا کہ گھر میں ہر کوئی یعنی چھوٹا بڑا آ جائے، آپ  صلی اللہ علیہ وسلم  اپنی بیویوں کو پردے کا حکم دیں تو اچھا ہو۔‏“ پس اللہ تعالیٰ کی طرف سے پردے کا حکم نازل ہوا۔ جب نبی کریم  صلی اللہ علیہ وسلم  کی ازواج مطہرات غیرت کی وجہ سے کچھ کہنے سننے لگیں تو میں نے کہا ”کسی غرور میں نہ رہنا اگر نبی کریم  صلی اللہ علیہ وسلم  تمہیں چھوڑ دیں تو اللہ تعالیٰ تم سے بہتر بیویاں آپ  صلی اللہ علیہ وسلم  کو دلوائے گا“، چنانچہ یہی آیت قرآن میں نازل ہوئی ۔   [صحیح بخاری:4483] ‏ صحیح مسلم میں ایک چوتھی موافقت بھی مذکور ہے وہ بدر کے قیدیوں کا فیصلہ ہے۔   [صحیح مسلم:2399] ‏  اور روایت میں ہے سنہ 5 ھجری ماہ ذی قعدہ میں جبکہ رسول اللہ  صلی اللہ علیہ وسلم  نے سیدہ زینب بنت جحش رضی اللہ عنہا سے نکاح کیا ہے۔ جو نکاح خود اللہ تعالیٰ نے کرایا تھا اسی صبح کو پردے کی آیت نازل ہوئی ہے۔ بعض حضرات کہتے ہیں یہ واقعہ سن تین ہجری کا ہے۔  «وَاللهُ اَعْلَمُ» ۔  [2-البقرة:125] ‏صفحہ نمبر7079صحیح بخاری شریف میں ہے  نبی کریم  صلی اللہ علیہ وسلم  نے جب سیدہ زینب بنت جحش رضی اللہ عنہا سے نکاح کیا تو لوگوں کی دعوت کی وہ کھا پی کر باتوں میں بیٹھے رہے۔ آپ  صلی اللہ علیہ وسلم  نے اٹھنے کی تیاری بھی کی۔ پھر بھی وہ نہ اٹھے یہ دیکھ کر آپ  صلی اللہ علیہ وسلم  کھڑے ہوگئے، آپ  صلی اللہ علیہ وسلم  کے ساتھ ہی کچھ لوگ تو اٹھ کر چل دیئے لیکن پھر بھی تین شخص وہیں بیٹھے رہ گئے اور باتیں کرتے رہے۔ نبی کریم  صلی اللہ علیہ وسلم  پلٹ کر آئے تو دیکھا کہ وہ ابھی تک باتوں میں لگے ہوئے ہیں۔ آپ  صلی اللہ علیہ وسلم  پھر لوٹ گئے۔ جب یہ لوگ چلے گئے تو سیدنا انس رضی اللہ عنہ نے نبی کریم  صلی اللہ علیہ وسلم  کو خبر دی۔ اب آپ  صلی اللہ علیہ وسلم  آئے گھر میں تشریف لے گئے۔ سیدنا انس رضی اللہ عنہ فرماتے ہیں ”میں نے بھی جانا چاہا تو آپ  صلی اللہ علیہ وسلم  نے اپنے اور میرے درمیان پردہ کر لیا اور یہ آیت اتری“ ۔   [صحیح بخاری:4791] ‏  اور روایت میں ہے کہ  حضور  صلی اللہ علیہ وسلم  نے اس موقعہ پر گوشت روٹی کھلائی تھی اور سیدنا انس رضی اللہ عنہ کو بھیجا تھا کہ لوگوں کو بلا لائیں لوگ آتے تھے کھاتے تھے اور واپس جاتے تھے۔ جب ایک بھی ایسا نہ بچا کہ جیسے سیدنا انس رضی اللہ عنہ بلاتے تو آپ  صلی اللہ علیہ وسلم  کو خبر دی۔ آپ  صلی اللہ علیہ وسلم  نے فرمایا:  اب دستر خوان بڑھا دو ۔ لوگ سب چلے گئے مگر تین شخص باتوں میں لگے رہے۔ نبی کریم  صلی اللہ علیہ وسلم  یہاں سے نکل کر ام المؤمنین سیدہ عائشہ رضی اللہ عنہا کے پاس گئے اور فرمایا  «السَّلَامُ عَلَيْكُمْ أَهْلَ الْبَيْتِ وَرَحْمَةُ اللَّهِ وَبَرَكَاتُهُ» ۔ انہوں نے جواب دیا ”  «وَعَلَيْكَ السَّلَامُ وَرَحْمَةُ اللَّهِ»  فرمایئے نبی کریم  صلی اللہ علیہ وسلم  بیوی صاحبہ سے خوش تو ہیں؟“ آپ  صلی اللہ علیہ وسلم  نے فرمایا:  اللہ تمہیں برکت دے ۔ اسی طرح آپ  صلی اللہ علیہ وسلم  اپنی تمام ازواج مطہرات کے پاس گئے اور سب جگہ یہی باتیں ہوئیں۔ اب لوٹ کر جو آئے تو دیکھا کہ وہ تینوں صاحب اب تک گئے نہیں۔ چونکہ آپ  صلی اللہ علیہ وسلم  میں شرم و حیاء لحاظ و مروت بے حد تھا اس لیے آپ  صلی اللہ علیہ وسلم  کچھ فرما نہ سکے اور پھر سے سیدہ عائشہ رضی اللہ عنہا کے حجرے کی طرف چلے۔ اب نہ جانے میں نے خبر دی یا آپ  صلی اللہ علیہ وسلم  کو خود خبردار کر دیا گیا کہ وہ تینوں بھی چلے گئے ہیں تو آپ  صلی اللہ علیہ وسلم  پھر آئے اور چوکھٹ میں ایک قدم رکھتے ہی آپ  صلی اللہ علیہ وسلم  نے پردہ ڈال دیا اور پردے کی آیت نازل ہوئی ۔   [صحیح بخاری:4783] ‏ ایک روایت میں بجائے تین شخصوں کے دو کا ذکر ہے۔   [صحیح بخاری:4794] ‏  ابن ابی حاتم میں ہے کہ  آپ  صلی اللہ علیہ وسلم  کے کسی نئے نکاح پر ام سلیم رضی اللہ عنہا نے مالیدہ بنا کر ایک برتن میں رکھ کر سیدنا انس رضی اللہ عنہ سے کہا اسے اللہ کے رسول  صلی اللہ علیہ وسلم  کو پہنچاؤ اور کہہ دینا کہ یہ تھوڑا سا تحفہ ہماری طرف سے قبول فرمایئے اور میرا سلام بھی کہہ دینا۔ اس وقت لوگ تھے بھی تنگی میں۔  میں نے جا کر نبی کریم  صلی اللہ علیہ وسلم  کو سلام کیا ام المؤمنین کا سلام پہنچایا اور پیغام بھی۔ آپ  صلی اللہ علیہ وسلم  نے اسے دیکھا اور فرمایا:  اچھا اسے رکھ دو ۔ میں نے گھر کے ایک کونے میں رکھ دیا، پھر فرمایا:  جاؤ فلاں اور فلاں کو بلا لاؤ  بہت سے لوگوں کے نام لیے اور پھر فرمایا:  ان کے علاوہ جو مسلمان مل جائے  میں نے یہی کیا۔  جو ملا اسے نبی کریم  صلی اللہ علیہ وسلم  کے ہاں کھانے کے لیے بھیجتا رہا واپس لوٹا تو دیکھا کہ گھر اور انگنائی اور بیٹھک سب لوگوں سے بھرے ہوئے ہے تقریباً تین سو آدمی جمع ہو گئے تھے۔ اب مجھ سے آپ  صلی اللہ علیہ وسلم  نے فرمایا:  آؤ وہ پیالہ اٹھا لاؤ ۔ میں لایا تو آپ  صلی اللہ علیہ وسلم  نے اپنا ہاتھ اس پر رکھ کر دعا کی اور جو اللہ نے چاہا، آپ  صلی اللہ علیہ وسلم  نے زبان سے کہا، پھر فرمایا:  چلو دس دس آدمی حلقہ کر کے بیٹھ جاؤ اور ہر ایک بسم اللہ کہہ کر اپنے اپنے آگے سے کھانا شروع کرو ۔ اسی طرح کھانا شروع ہوا اور سب کے سب کھا چکے تو آپ  صلی اللہ علیہ وسلم  نے فرمایا:  پیالہ اٹھالو ۔صفحہ نمبر7080 سیدنا انس رضی اللہ عنہ فرماتے ہیں میں نے پیالہ اٹھا کر دیکھا تو میں نہیں کہہ سکتا کہ جس وقت رکھا اس وقت اس میں زیادہ کھانا تھا یا اب؟ چند لوگ آپ کے گھر میں ٹھہر گئے ان میں باتیں ہو رہی تھیں اور ام المؤمنین رضی اللہ عنہا دیوار کی طرف منہ پھیرے بیٹھی ہوئی تھیں ان کا اتنی دیر تک نہ ہٹنا نبی کریم  صلی اللہ علیہ وسلم  پر شاق گزر رہا تھا لیکن شرم و لحاظ کی وجہ سے کچھ فرماتے نہ تھے۔  اگر انہیں اس بات کا علم ہو جاتا تو وہ نکل جاتے لیکن وہ بے فکری سے بیٹھتے ہی رہے۔ آپ  صلی اللہ علیہ وسلم  گھر سے نکل کر اور ازواج مطہرات کے حجروں کے پاس چلے گئے پھر واپس آئے تو دیکھا کہ وہ بیٹھے ہوئے ہیں۔ اب تو یہ بھی سمجھ گئے بڑے نادم ہوئے اور جلدی سے نکل لیے آپ  صلی اللہ علیہ وسلم  اندر بڑھے اور پردہ لٹکا دیا۔ میں بھی حجرے میں ہی تھا جب یہ آیت اتری اور آپ  صلی اللہ علیہ وسلم  اس کی تلاوت کرتے ہوئے باہر آئے سب سے پہلے اس آیت کو عورتوں نے سنا اور میں تو سب سے اول ان کا سننے والا ہوں ۔   [صحیح مسلم:1428] ‏  پہلے سیدہ زینب رضی اللہ عنہا کے پاس آپ  صلی اللہ علیہ وسلم  کا مانگا لے جانے کی روایت آیت  «فَلَمَّا قَضَىٰ زَيْدٌ مِّنْهَا وَطَرًا زَوَّجْنَاكَهَا لِكَيْ لَا يَكُونَ عَلَى الْمُؤْمِنِينَ حَرَجٌ فِي أَزْوَاجِ أَدْعِيَائِهِمْ إِذَا قَضَوْا مِنْهُنَّ وَطَرًا وَكَانَ أَمْرُ اللَّـهِ مَفْعُولًا»   [33-الأحزاب:37] ‏، کی تفسیر میں گزر چکی ہے اس کے آخر میں بعض روایات میں یہ بھی ہے کہ پھر لوگوں کو نصیحت کی گئی اور ہاشم کی اس حدیث میں اس آیت کا بیان بھی ہے۔صفحہ نمبر7081ابن جریر میں ہے کہ  رات کے وقت ازواج مطہرات قضائے حاجت کے لیے جنگل کو جایا کرتی تھیں۔ سیدنا عمر رضی اللہ عنہ کو یہ پسند نہ تھا آپ رضی اللہ عنہ فرمایا کرتے تھے کہ انہیں اس طرح نہ جانے دیجئیے۔ نبی کریم  صلی اللہ علیہ وسلم  اس پر توجہ نہیں فرماتے تھے ایک مرتبہ سودہ بنت زمعہ رضی اللہ عنہا نکلیں تو چونکہ فاروق اعظم رضی اللہ عنہ کی منشا یہ تھی کہ کسی طرح ازواج مطہرات  «رَضِيَ اللَّهُ عَنْهُنَّ وَأَرْضَاهُنَّ»  کا یہ نکلنا بند ہو اس لیے انہیں ان کے قد و قامت کی وجہ سے پہچان کر با آواز بلند کہا کہ ”ہم نے تمہیں اے سودہ (‏رضی اللہ عنہا) پہچان لیا۔‏“ اس کے بعد پردے کی آیتیں اتریں ۔   [تفسیر ابن جریر الطبری:28619:] ‏ اس روایت میں یونہی ہے لیکن مشہور یہ ہے کہ یہ واقعہ نزول حجاب کے بعد کا ہے۔  چنانچہ مسند احمد میں ام المؤمنین سیدہ عائشہ رضی اللہ عنہا کی روایت ہے کہ  حجاب کے حکم کے بعد سیدہ سودہ رضی اللہ عنہا نکلیں اس میں یہ بھی ہے کہ یہ اسی وقت واپس آ گئیں نبی کریم  صلی اللہ علیہ وسلم  شام کا کھانا تناول فرما رہے تھے۔ ایک ہڈی ہاتھ میں تھی آ کر واقعہ بیان کیا اسی وقت وحی نازل ہوئی جب ختم ہوئی اس وقت بھی ہڈی ہاتھ میں ہی تھی اسے چھوڑی ہی نہ تھی۔ آپ  صلی اللہ علیہ وسلم  نے فرمایا:  اللہ تعالیٰ تمہاری ضرورتوں کی بناء پر باہر نکلنے کی اجازت دیتا ہے  ۔   [صحیح بخاری:4895] ‏  آیت میں اللہ تعالیٰ مسلمانوں کو اس عادت سے روکتا ہے جو جاہلیت میں اور ابتداء اسلام میں ان میں تھی کہ بغیر اجازت دوسرے کے گھر میں چلے جانا۔ پس اللہ تعالیٰ اس امت کا اکرام کرتے ہوئے اسے یہ ادب سکھاتا ہے۔ چنانچہ ایک حدیث میں بھی یہ مضمون ہے کہ  خبردار عورتوں کے پاس نہ جاؤ ۔   [صحیح بخاری:5232] ‏  پھر اللہ نے انہیں مستثنیٰ کر لیا جنہیں اجازت دے دی جائے، تو فرمایا، ” مگر یہ کہ تمہیں اجازت دیجائے، کھانے کے لیے ایسے وقت پر نہ جاؤ کہ تم اس کی تیاری کے منتظر نہ رہو “۔  مجاہد اور قتادہ رحمہ اللہ علیہم فرماتے ہیں کہ ”کھانے کے پکنے اور اس کے تیار ہونے کے وقت ہی نہ پہنچو۔ جب سمجھا کہ کھانا تیار ہوگا، جا گھسے یہ خصلت اللہ کو پسند نہیں۔ یہ دلیل ہے طفیلی بننے کی حرمت پر۔ امام خطیب بغدادی نے اس کی مذمت میں پوری ایک کتاب لکھی ہے۔صفحہ نمبر7082پھر فرمایا ” جب بلائے جاؤ تم پھر جاؤ اور جب کھا چکو تو نکل جاؤ “۔ صحیح مسلم شریف میں ہے کہ  تم میں سے کسی کو جب اس کا بھائی بلائے تو اسے دعوت قبول کرنی چاہیئے خواہ نکاح کی ہو یا کوئی اور اور ۔   [صحیح مسلم:1429] ‏  حدیث میں ہے  اگر مجھے فقط ایک کھر کی دعوت دی جائے تو بھی میں اسے قبول کروں گا ۔   [صحیح بخاری:2568] ‏  دستور دعوت بھی بیان فرمایا کہ ” جب کھا چکو تو اب میزبان کے ہاں چوکڑی مار کر نہ بیٹھ جاؤ۔ بلکہ وہاں سے چلے جاؤ۔ باتوں میں مشغول نہ ہو جایا کرو “۔  جیسے ان تین شخصوں نے کیا تھا۔ جس سے نبی کریم  صلی اللہ علیہ وسلم  کو تکلیف ہوئی لیکن شرمندگی اور لحاظ سے آپ  صلی اللہ علیہ وسلم  کچھ نہ بولے، اسی طرح مطلب یہ بھی ہے کہ ” تمہارا بے اجازت نبی کریم  صلی اللہ علیہ وسلم  کے گھروں میں چلے جانا آپ  صلی اللہ علیہ وسلم  پر شاق گزرتا ہے لیکن آپ  صلی اللہ علیہ وسلم  بوجہ شرم و حیاء کے تم سے کہہ نہیں سکتے “۔ اللہ تعالیٰ تم سے صاف صاف فرما رہا ہے کہ ” اب سے ایسا نہ کرنا۔ وہ حق حکم سے حیاء نہیں کرتا۔ تمہیں جس طرح بے اجازت آپ  صلی اللہ علیہ وسلم  کی بیویوں کے پاس جانا منع ہے اسی طرح ان کی طرف آنکھ اٹھا کر دیکھنا بھی حرام ہے۔ اگر تمہیں ان سے کوئی ضروری چیز لینی دینی بھی ہو تو پس پردہ لین دین ہو “۔  ابن ابی حاتم میں ہے کہ  نبی کریم  صلی اللہ علیہ وسلم  ایک مرتبہ مالیدہ کھا رہے تھے سیدنا عمر رضی اللہ عنہ کو بھی بلا لیا آپ رضی اللہ عنہ بھی کھانے بیٹھ گئے۔ سیدہ صدیقہ رضی اللہ عنہا پہلے ہی سے کھانے میں شریک تھیں۔ سیدنا عمر رضی اللہ عنہ ازواج مطہرات  «رَضِيَ اللَّهُ عَنْهُنَّ وَأَرْضَاهُنَّ»  کے پردے کی تمنا میں تھے کھاتے ہوئے انگلیوں سے انگلیاں لگ گئیں تو بےساختہ فرمانے لگے ”کاش کہ میری مان لی جاتی اور پردہ کرایا جاتا تو کسی کی نگاہ بھی نہ پڑتی“ اس وقت پردے کا حکم اترا ۔   [نسائی فی السنن الکبری:11419:ضعیف] ‏صفحہ نمبر7083پھر پردے کی تعریف فرما رہا ہے کہ ” مردوں عورتوں کے دلوں کی پاکیزگی کا یہ ذریعہ ہے “۔ کسی شخص نے آپ  صلی اللہ علیہ وسلم  کی کسی بیوی سے آپ  صلی اللہ علیہ وسلم  کے بعد نکاح کرنے کا ارادہ کیا ہوگا اس آیت میں یہ حرام قرار دیا گیا۔ چونکہ نبی کریم  صلی اللہ علیہ وسلم  کی بیویاں زندگی میں اور جنت میں بھی آپ  صلی اللہ علیہ وسلم  کی بیویاں ہیں اور جملہ مسلمانوں کی وہ مائیں ہیں اس لیے مسلمانوں پر ان سے نکاح کرنا محض حرام ہے۔  یہ حکم ان بیویوں کے لیے جو آپ  صلی اللہ علیہ وسلم  کے گھر میں آپ  صلی اللہ علیہ وسلم  کے انتقال کے وقت تھیں سب کے نزدیک اجماعاً ہے لیکن جس بیوی کو آپ  صلی اللہ علیہ وسلم  نے اپنی زندگی میں طلاق دے دی اور اس سے میل ہو چکا ہو تو اس سے کوئی اور نکاح کر سکتا ہے یا نہیں؟ اس میں دو مذہب میں اور جس سے دخول نہ کیا اور طلاق دے دی ہو اس سے دوسرے لوگ نکاح کر سکتے ہیں۔  قیلہ بنت اشعث بن قیس نبی کریم  صلی اللہ علیہ وسلم  کی ملکیت میں آ گئی تھی آپ  صلی اللہ علیہ وسلم  کے انتقال کے بعد اس نے عکرمہ رضی اللہ عنہ بن ابوجہل سے نکاح کر لیا۔صفحہ نمبر7084سیدنا ابوبکر رضی اللہ عنہ پر یہ گراں گزرا لیکن سیدنا عمر رضی اللہ عنہ نے سمجھایا کہ ”اے خلیفہ رسول یہ نبی کریم  صلی اللہ علیہ وسلم  کی بیوی نہ تھی نہ اسے نبی کریم  صلی اللہ علیہ وسلم  نے اختیار دیا نہ اسے پردہ کا حکم دیا اور اس کی قوم کے ارتداد کے ساتھ ہیں اس کے ارتداد کی وجہ سے اللہ نے اسے نبی کریم  صلی اللہ علیہ وسلم  سے بری کر دیا“، یہ سن کر سیدنا صدیق رضی اللہ عنہ کا اطمینان ہو گیا۔   [تفسیر ابن جریر الطبری:28624:مرسل] ‏  پس ان دونوں باتوں کی برائی بیان فرماتا ہے کہ ” رسول  صلی اللہ علیہ وسلم  کو ایذاء دینا ان کی بیویوں سے ان کے بعد نکاح کر لینا یہ دونوں گناہ اللہ کے نزدیک بہت بڑے ہیں،  «يَعْلَمُ خَائِنَةَ الْأَعْيُنِ وَمَا تُخْفِي الصُّدُورُ»    [40-غافر:19] ‏ تمہاری پوشیدگیاں اور علانیہ باتیں سب اللہ پر ظاہر ہیں، اس پر کوئی چھوٹی سے چھوٹی چیز بھی پوشیدہ نہیں۔ آنکھوں کی خیانت کو، سینے میں چھپی ہوئی باتوں اور دل کے ارادوں کو وہ جانتا ہے “۔صفحہ نمبر7085"
  33,54,"33:53"