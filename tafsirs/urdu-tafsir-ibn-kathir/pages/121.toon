tafsir[6]{c,v,t}:
  5,77,"5:76"
  5,78,"امر معروف سے گریز کا انجام ٭٭ارشاد ہے کہ بنو اسرائیل کے کافر پرانے ملعون ہیں، حضرت داؤد اور حضرت عیسیٰ علیہ السلام کی زبانی انہی کے زمانہ میں ملعون قرار پا چکے ہیں۔ کیونکہ وہ اللہ کے نافرمان تھے اور مخلوق پر ظالم تھے، توراۃ، انجیل، زبور اور قرآن سب کتابیں ان پر لعنت برساتی آئیں۔ یہ اپنے زمانہ میں بھی ایک دوسرے کو برے کاموں دیکھتے تھے لیکن چپ چاپ بیٹھے رہتے تھے، حرام کاریاں اور گناہ کھلے عام ہوتے تھے اور کوئی کسی کو روکتا نہ تھا۔ یہ تھا ان کا بدترین فعل۔  مسند احمد میں فرمان رسول  صلی اللہ علیہ وسلم  ہے کہ  بنو اسرائیل میں پہلے پہل جب گناہوں کا سلسلہ چلا تو ان کے علماء نے انہیں روکا۔ لیکن جب دیکھا کہ باز نہیں آتے تو انہوں نے انہیں الگ نہیں کیا بلکہ انہی کے ساتھ اٹھتے بیٹھتے کھاتے پیتے رہے، جس کی وجہ سے دونوں گروہوں کے دلوں میں آپس میں ٹکرا دیا اللہ تعالیٰ نے ایک دوسرے کے دل بھڑا دیئے اور حضرت داؤد اور حضرت عیسیٰ علیہ السلام کی زبانی ان پر اپنی لعنت نازل فرمائی۔ کیونکہ وہ نافرمان اور ظالم تھے۔ اس کے بیان کے وقت نبی کریم  صلی اللہ علیہ وسلم  ٹیک لگائے ہوئے تھے لیکن اب ٹھیک ہو کر بیٹھ گئے اور فرمایا  نہیں نہیں اللہ کی قسم تم پر ضروری ہے کہ لوگوں کو خلاف شرع باتوں سے روکو اور انہیں شریعت کی پابندی پر لاؤ ۔   [مسند احمد:391/1:منقطع] ‏صفحہ نمبر2398ابو داؤد کی حدیث میں ہے کہ  سب سے پہلے برائی بنی اسرائیل میں داخل ہوئی تھی کہ ایک شخص دوسرے کو خلاف شرع کوئی کام کرتے دیکھتا تو اسے روکتا، اسے کہتا کہ اللہ سے ڈر اور اس برے کام کو چھوڑ دے یہ حرام ہے۔ لیکن دوسرے روز جب وہ نہ چھوڑتا تو یہ اس سے کنارہ کشی نہ کرتا بلکہ اس کا ہم نوالہ ہم پیالہ رہتا اور میل جول باقی رکھتا، اس وجہ سے سب میں ہی سنگدلی آ گئی۔ پھر آپ  صلی اللہ علیہ وسلم  نے اس پوری آیت کی تلاوت کر کے فرمایا:  واللہ تم پر فرض ہے کہ بھلی باتوں کا ہر ایک کو حکم کرو، برائیوں سے روکو، ظالم کو اس کے ظلم سے باز رکھو اور اسے تنگ کرو کہ حق پر آ جائے  ۔   [سنن ابوداود:4336،قال الشيخ الألباني:ضعیف] ‏ ترمذی اور ابن ماجہ میں بھی یہ حدیث موجود ہے۔   [سنن ترمذي:3047،قال الشيخ الألباني:ضعیف] ‏صفحہ نمبر2399ابو داؤد وغیرہ میں اسی حدیث کے آخر میں یہ بھی ہے کہ  اگر تم ایسا نہ کرو گے تو اللہ تمہارے دلوں کو بھی آپس میں ایک دوسرے کے ساتھ ٹکرا دے گا اور تم پر اپنی پھٹکار نازل فرمائے گا جیسی ان پر نازل فرمائی ۔   [سنن ابوداود:4337،قال الشيخ الألباني:ضعیف] ‏  اس بارے میں اور بہت سی حدیثیں ہیں کچھ سن بھی لیجئے جابر والی حدیث تو آیت  «لَوْلَا يَنْھٰىهُمُ الرَّبّٰنِيُّوْنَ وَالْاَحْبَارُ عَنْ قَوْلِهِمُ الْاِثْمَ وَاَكْلِهِمُ السُّحْتَ لَبِئْسَ مَا كَانُوْا يَصْنَعُوْنَ»    [5-المائدہ:63] ‏، کی تفسیر میں گزر چکی اور یا آیت  «يٰٓاَيُّھَاالَّذِيْنَ اٰمَنُوْا عَلَيْكُمْ اَنْفُسَكُمْ لَا يَضُرُّكُمْ مَّنْ ضَلَّ اِذَا اهْتَدَيْتُمْ اِلَى اللّٰهِ مَرْجِعُكُمْ جَمِيْعًا فَيُنَبِّئُكُمْ بِمَا كُنْتُمْ تَعْمَلُوْنَ»    [5-المائدہ:105] ‏ کی تفسیر میں سیدنا ابوبکررضی اللہ عنہ اور ابو ثعلبہ رضی اللہ عنہ کی حدیثیں آئیں گی، ان شاءاللہ تعالیٰ۔  مسند اور ترمذی میں ہے کہ  یا تو تم بھلائی کا حکم اور برائی سے منع کرتے رہو گے یا اللہ تم پر اپنی طرف سے کوئی عذاب بھیج دے گا پھر تم اس سے دعائیں بھی کرو گے لیکن وہ قبول نہیں فرمائے گا ۔   [سنن ترمذي:2129،قال الشيخ الألباني:صحیح] ‏  ابن ماجہ میں ہے  اچھائی کا حکم اور برائی سے ممانعت کرو اس سے پہلے کہ تمہاری دعائیں قبول ہونے سے روک دی جائیں ۔   [سنن ابن ماجہ:4004،قال الشيخ الألباني:حسن] ‏  صحیح حدیث میں ہے  تم میں سے جو شخص خلاف شرع کام دیکھے، اس پر فرض ہے کہ اسے اپنے ہاتھ سے مٹائے اگر اس کی طاقت نہ ہو تو زبان سے، اگر اس کی بھی طاقت نہ رکھتا ہو تو دل سے اور بہت ہی ضعیف ایمان والا ہے ۔   [صحیح مسلم:49] ‏صفحہ نمبر2400مسند احمد میں ہے  اللہ تعالیٰ خاص لوگوں کے گناہوں کی وجہ سے عام لوگوں کو عذاب نہیں کرتا لیکن اس وقت کہ برائیاں ان میں پھیل جائیں اور وہ باوجود قدرت کے انکار نہ کریں، اس وقت عام خاص سب کو اللہ تعالیٰ عذاب میں گھیر لیتا ہے ۔   [مسند احمد:196/4:صحیح بالشواهد] ‏  ابوداؤد میں ہے کہ  جس جگہ اللہ کی نافرمانی ہونی شروع ہو وہاں جو بھی ہو، ان خلاف شرع امور سے ناراض ہو (‏ایک اور روایت میں ہے ان کا انکار کرتا ہو) وہ مثل اس کے ہے جو وہاں حاضر ہی نہ ہو اور جو ان خطاؤں سے راضی ہو گو وہاں موجود نہ ہو وہ ایسا ہے گویا ان میں حاضر ہے ۔   [سنن ابوداود:4345،قال الشيخ الألباني:حسن] ‏  ابوداؤد میں ہے  لوگوں کے عذر جب تک ختم نہ ہو جائیں وہ ہلاک نہ ہوں گے ۔   [سنن ابوداود:4347،قال الشيخ الألباني:صحیح] ‏  ابن ماجہ میں ہے  نبی کریم  صلی اللہ علیہ وسلم  نے اپنے خطبے میں فرمایا:  خبردار کسی شخص کو لوگوں کی ہیبت حق بات کہنے سے روک نہ دے ۔ اس حدیث کو بیان فرما کر سیدنا ابو سعید خدری رضی اللہ عنہ رو پڑے اور فرمانے لگے افسوس ہم نے ایسے موقعوں پر لوگوں کی ہیبت مان لی ۔   [سنن ابن ماجہ:4007،قال الشيخ الألباني:صحیح] ‏  ابوداؤد، ترمذی اور ابن ماجہ میں ہے  افضل جہاد کلمہ حق ظالم بادشاہ کے سامنے کہدینا ہے ۔   [سنن ابوداود:4344،قال الشيخ الألباني:صحیح] ‏  ابن ماجہ میں ہے کہ  جمرہ اولیٰ کے پاس نبی کریم  صلی اللہ علیہ وسلم  کے سامنے ایک شخص آیا اور آپ  صلی اللہ علیہ وسلم  سے سوال کیا کہ سب سے افضل جہاد کون سا ہے؟ آپ  صلی اللہ علیہ وسلم  خاموش رہے۔ پھر آپ  صلی اللہ علیہ وسلم  جمرہ ثانیہ پر آئے تو اس نے پھر وہی سوال کیا مگر آپ  صلی اللہ علیہ وسلم  خاموش ہو رہے۔ جب جمرہ عقبہ پر کنکر مار چکے اور سواری پر سوار ہونے کے ارادے سے رکاب میں پاؤں رکھے تو دریافت فرمایا کہ  وہ پوچھنے والا کہاں ہے؟  اس نے کہا نبی کریم  صلی اللہ علیہ وسلم  میں حاضر ہوں فرمایا:  حق بات ظالم بادشاہ کے سامنے کہہ دینا ۔   [سنن ابن ماجہ:4012،قال الشيخ الألباني:صحیح] ‏صفحہ نمبر2401ابن ماجہ میں ہے کہ   تم میں سے کسی شخص کو اپنی بےعزتی نہ کرنی چاہیئے  لوگوں نے پوچھا نبی کریم  صلی اللہ علیہ وسلم  یہ کیسے؟ فرمایا:  خلاف شرع کوئی امر دیکھے اور کچھ نہ کہے قیامت کے دن اس سے بازپرس ہوگی کہ فلاں موقعے پر تو کیوں خاموش رہا؟ یہ جواب دے گا کہ لوگوں کے ڈر کی وجہ سے تو اللہ تعالیٰ فرمائے گا ” میں سب سے زیادہ حقدار تھا کہ تو مجھ سے خوف کھائے “  ۔   [سنن ابن ماجہ:4007،قال الشيخ الألباني:ضعیف] ‏  ایک روایت میں ہے کہ  جب اسے اللہ تلقین حجت کرے گا تو یہ کہے گا کہ تجھ سے تو میں نے امید رکھی اور لوگوں سے خوف کھا گیا۔   [سنن ابن ماجہ:4017،قال الشيخ الألباني:صحیح] ‏  مسند احمد میں ہے کہ   مسلمانوں کو اپنے تئیں ذلیل نہ کرنا چاہیئے ۔ لوگوں نے پوچھا کیسے؟ فرمایا:  ان بلاؤں کو سر پر لینا جن کی برداشت کی طاقت نہ ہو  ۔   [سنن ترمذي:2254،قال الشيخ الألباني:صحیح] ‏  ابن ماجہ میں ہے کہ  نبی کریم  صلی اللہ علیہ وسلم  سے سوال کیا گیا کہ امر بالمعروف اور نہی عن المنکر کب چھوڑی جائے؟ فرمایا:  اس وقت جب تم میں بھی وہی خرابی ہو جائے جو تم سے اگلوں میں ظاہر ہوئی تھی  ہم نے پوچھا وہ کیا چیز ہے؟ فرمایا:  کمینے آدمیوں میں سلطنت کا چلا جانا۔ بڑے آدمیوں میں بدکاری کا آ جانا۔ رذیلوں میں علم کا آ جانا ۔ زید کہتے ہیں رذیلوں میں علم آجانے سے مراد فاسقوں میں علم کا آ جانا ہے  ۔   [سنن ابن ماجہ:4105، قال الشيخ الألباني: ضعیف] ‏ اس حدیث کی شاہد حدیثیں ابو ثعلبہ کی روایت سے آیت  «‏لَا يَضُرُّكُم مَّن ضَلَّ إِذَا اهْتَدَيْتُمْ»    [5-المائدة:105] ‏ کی تفسیر میں آئیں گی ان شاءاللہ تعالیٰ۔  پھر فرماتا ہے کہ ” اکثر منافقوں کو تو دیکھے گا کہ وہ کافروں سے دوستیاں گانٹتھے ہیں ان کے اس فعل کی وجہ سے یعنی مسلمانوں سے دوستیاں چھوڑ کر کافروں سے دوستیاں کرنے کی وجہ سے انہوں نے اپنے لیے برا ذخیرہ جمع کر رکھا ہے “۔صفحہ نمبر2402اس کی پاداش میں ان کے دلوں میں نفاق پیدا ہو گیا ہے۔ اور اسی بناء پر اللہ کا غضب ان پر نازل ہوا ہے اور قیامت کے دن کیلئے دائمی عذاب بھی ان کیلئے آگے آ رہے ہیں۔  ابن ابی حاتم میں ہے   اے مسلمانو! زناکاری سے بچو، اس سے چھ برائیاں آتی ہیں، تین دنیا میں اور تین آخرت میں۔ اس سے عزت و وقار، رونق و تازگی جاتی رہتی ہے۔ اس سے فقرو فاقہ آ جاتا ہے۔ اس سے عمر گھٹتی ہے اور قیامت کے دن تین برائیاں یہ ہیں اللہ کا غضب، حساب کی سختی اور برائی، اور جہنم کا خلود ۔ پھر نبی کریم  صلی اللہ علیہ وسلم  نے اسی آخری جملے کی تلاوت فرمائی ۔   [بیهقی فی شعب الایمان:5475:ضعیف جدا] ‏ یہ حدیث ضعیف ہے  «وَاللهُ اَعْلَمُ» ۔  پھر فرماتا ہے ” اگر یہ لوگ اللہ پر اس کے رسول  صلی اللہ علیہ وسلم  پر اور قرآن پر پورا ایمان رکھتے تو ہرگز کافروں سے دوستیاں نہ کرتے اور چھپ چھپا کر ان سے میل ملاپ جاری نہ رکھتے۔ نہ سچے مسلمانوں سے دشمنیاں رکھتے۔ دراصل بات یہ ہے کہ ان میں سے اکثر لوگ فاسق ہیں یعنی اللہ اور اس کے رسول  صلی اللہ علیہ وسلم  کی اطاعت سے خارج ہو چکے ہیں اس کی وحی اور اس کے پاک کلام کی آیتوں کے مخالف بن بیٹھے ہیں “۔صفحہ نمبر2403"
  5,79,"5:78"
  5,80,"5:78"
  5,81,"5:78"
  5,82,"یہودیوں کا تاریخی کردار ٭٭یہ آیت اور اس کے بعد کی چار آیتیں نجاشی اور ان کے ساتھیوں کے بارے میں اتری ہیں۔ جب ان کے سامنے حبشہ کے ملک میں جعفر بن ابوطالب رضی اللہ عنہ نے قرآن کریم پڑھا تو ان کی آنکھوں سے آنسو جاری ہوگئے اور ان کی داڑھیاں تر ہو گئیں۔ یہ خیال رہے کہ یہ آیتیں مدینے میں اتری ہیں اور جعفر رضی اللہ عنہ کا یہ واقعہ ہجرت سے پہلے کا ہے۔  یہ بھی مروی ہے کہ یہ آیتیں اس وفد کے بارے میں نازل ہوئی ہیں جسے نجاشی نے نبی کریم  صلی اللہ علیہ وسلم  کی خدمت میں بھیجا تھا کہ وہ آپ  صلی اللہ علیہ وسلم  سے ملیں، حاضر خدمت ہو کر آپ  صلی اللہ علیہ وسلم  کے حالات و صفات دیکھیں اور آپ  صلی اللہ علیہ وسلم  کا کلام سنیں۔ جب یہ آئے آپ  صلی اللہ علیہ وسلم  سے ملے اور آپ  صلی اللہ علیہ وسلم  کی زبان مبارک سے قرآن کریم سنا تو ان کے دل نرم ہو گئے بہت روئے دھوئے اور اسلام قبول کیا اور واپس جا کر نجاشی سے سب حال کہا نجاشی اپنی سلطنت چھوڑ کر نبی کریم  صلی اللہ علیہ وسلم  کی طرف ہجرت کر کے آنے لگے لیکن راستے میں ہی انتقال ہو گیا۔   [تفسیر ابن جریر الطبری:12318:مرسل] ‏  یہاں بھی یہ خیال رہے کہ یہ بیان صرف سدی رحمة الله کا ہے اور صحیح روایات سے یہ ثابت ہے کہ وہ حبشہ میں ہی سلطنت کرتے ہوئے فوت ہوئے  ان کے انتقال والے دن ہی نبی کریم  صلی اللہ علیہ وسلم  نے صحابہ رضی اللہ عنہم کو ان کے انتقال کی خبر دی اور ان کی نماز جنازہ غائبانہ ادا کی ۔   [صحیح بخاری:1318] ‏صفحہ نمبر2407بعض تو کہتے ہیں اس وفد میں سات تو علماء تھے اور پانچ زاہد تھے یا پانچ علماء اور سات زاہد تھے۔ بعض کہتے ہیں یہ کل پچاس آدمی تھے اور کہا گیا ہے کہ ساٹھ سے کچھ اوپر تھے ایک قول یہ بھی ہے کہ یہ ستر تھے۔  «وَاللهُ اَعْلَمُ» ۔  عطاء رحمہ اللہ فرماتے ہیں ”جن کے اوصاف آیت میں بیان کئے گئے ہیں یہ اہل حبشہ ہیں۔ مسلمان مہاجرین حبشہ جب ان کے پاس پہنچے تو یہ سب مسلمان ہو گئے تھے۔‏“ قتادہ رحمة الله فرماتے ہیں ”پہلے یہ دین عیسوی پر قائم تھے لیکن جب انہوں نے مسلمانوں کو دیکھا اور قرآن کریم کو سنا تو فوراً سب مسلمان ہو گئے۔‏“ امام ابن جریر رحمة الله کا فیصلہ ان سب اقوال کو ٹھیک کر دیتا ہے اور فرماتے ہیں کہ ”یہ آیتیں ان لوگوں کے بارے میں ہیں جن میں یہ اوصاف ہوں خواہ وہ حبشہ کے ہوں یا کہیں کے۔‏“  یہودیوں کو مسلمانوں سے جو سخت دشمنی ہے اس کی وجہ یہ ہے کہ ان میں سرکشی اور انکار کا مادہ زیادہ ہے اور جان بوجھ کر کفر کرتے ہیں اور ضد سے ناحق پر اڑتے ہیں، حق کے مقابلہ میں بگڑ بیٹھتے ہیں حق والوں پر حقارت کی نظریں ڈالتے ہیں ان سے بغض و بیر رکھتے ہیں۔صفحہ نمبر2408علم سے کورے ہیں علماء کی تعداد ان میں بہت ہی کم ہے اور علم اور ذی علم لوگوں کی کوئی وقعت ان کے دل میں نہیں یہی تھے جنہوں نے بہت سے انبیاء علیہم السلام کو قتل کیا خود پیغمبر الزمان احمد مجتبیٰ محمد مصطفی  صلی اللہ علیہ وسلم  کے قتل کا ارادہ بھی کیا اور ایک دفعہ نہیں بلکہ باربار۔ آپ  صلی اللہ علیہ وسلم  کو زہر دیا، آپ  صلی اللہ علیہ وسلم  پر جادو کیا اور اپنے جیسے بدباطن لوگوں کو اپنے ساتھ ملا کر نبی کریم  صلی اللہ علیہ وسلم  پر حملے کئے لیکن اللہ نے ہر مرتبہ انہیں نامراد اور ناکام کیا۔  ابن مردویہ میں ہے کہ  رسول اللہ  صلی اللہ علیہ وسلم  فرماتے ہیں  جب کبھی کوئی یہودی کسی مسلمانوں کو تنہائی میں پاتا ہے اس کے دل میں اس کے قتل کا قصد پیدا ہوتا ہے  ۔   [سلسلة احادیث ضعیفہ البانی:4439:ضعیف] ‏  ایک دوسری سند سے بھی یہ حدیث مروی ہے لیکن ہے بہت ہی غریب ہاں مسلمانوں سے دوستی میں زیادہ قریب وہ لوگ ہیں جو اپنے تئیں نصاریٰ کہتے ہیں مسیح کے تابعدار ہیں انجیل کے اصلی اور صحیح طریقے پر قائم ہیں ان میں ایک حد تک فی الجملہ مسلمانوں اور اسلام کی محبت ہے یہ اس لیے کہ ان میں نرم دلی ہے جیسے ارشاد باری آیت  «وَجَعَلْنَا فِيْ قُلُوْبِ الَّذِيْنَ اتَّبَعُوْهُ رَاْفَةً وَّرَحْمَةً»    [57-الحدید:27] ‏، یعنی ” عیسیٰ علیہ السلام کے تابعداروں کے دلوں میں ہم نے نرمی اور رحم ڈال دیا ہے۔ ان کی کتاب میں حکم ہے کہ جو تیرے داہنے رخسار پر تھپڑ مارے تو اس کے سامنے بایاں رخسار بھی پیش کر دے “۔صفحہ نمبر2409ان کی شریعت میں لڑائی ہے ہی نہیں۔ یہاں ان کی اس دوستی کی وجہ یہ بیان فرمائی کہ ان میں خطیب اور واعظ ہیں۔  «قِسِسِیْنٌ»  اور  «قِسٌ»  کی جمع  «‏قِسِّیْسِیْنَ»  ہے  «‏قُسُوْسٌ»  بھی اس کی جمع آتی ہے  «رُهْبَانٌ»  جمع ہے راہب کی، راہب کہتے ہیں عابد کو۔ یہ لفظ مشتق ہے رہب سے اور رہبت کے معنی ہیں خوف اور ڈر کے۔ جیسے  «رَاکِبٌ»  کی جمع  «رُکْبَانٌ»  ہے اور  «فُرْسَانٌ»  ہے امام ابن جریر فرماتے ہیں کبھی  «رُهْبَانٌ»  واحد کیلئے بھی آتا ہے اور اس کی جمع  «رَھَابِیْنَ»  آتی ہے جیسے  «قُرْبَانٌ»  اور  «قَرَابِیْنَ»  اور  «جوازن»  اور  «جوازین»  اور کبھی اس کی جمع  «رَهَابِنَه»  بھی آتی ہے۔ عرب کے اشعار میں بھی لفظ  «رُهْبَانٌ»  واحد کیلئے آیا۔  سیدنا سلمان رضی اللہ عنہ سے ایک شخص  «قِسِّيسِينَ وَرُهْبَانًا»  ‏ پڑھ کر اس کے معنی دریافت کرتا ہے تو آپ رضی اللہ عنہ فرماتے ہیں  «‏قِسِسِیْنٌ»  ‏کو خانقاہوں اور غیر آباد جگہوں میں چھوڑ مجھے تو رسول اللہ  صلی اللہ علیہ وسلم  نے  «صدیقین وَرُهْبَانًا»  ‏ پڑھایا ہے۔   [طبرانی کبیر:6175:ضعیف جدا] ‏  الغرض ان کے تین اوصاف یہاں بیان ہوئے ہیں ان میں عالموں کا ہونا، ان میں عابدوں کا ہونا، ان میں تواضع فروتنی اور عاجزی کا ہونا۔صفحہ نمبر2410"