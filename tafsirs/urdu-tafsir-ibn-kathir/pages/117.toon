tafsir[7]{c,v,t}:
  5,51,"دشمن اسلام سے دوستی منع ہے ٭٭دشمنان اسلام یہود و نصاریٰ سے دوستیاں کرنے کی اللہ تبارک و تعالیٰ ممانعت فرما رہا ہے اور فرماتا ہے کہ ” وہ تمہارے دوست ہرگز نہیں ہو سکتے کیونکہ تمہارے دین سے انہیں بغض و عداوت ہے۔ ہاں اپنے والوں سے ان کی دوستیاں اور محبتیں ہیں۔ میرے نزدیک تو جو بھی ان سے دلی محبت رکھے وہ ان ہی میں سے ہے “۔ سیدنا عمر رضی اللہ عنہ نے سیدنا ابوموسیٰ رضی اللہ عنہ کو اس بات پر پوری تنبیہہ کی اور یہ آیت پڑھ سنائی۔   [تفسیر ابن ابی حاتم:1156/4:حسن] ‏  حضرت عبداللہ بن عتبہ رحمہ اللہ نے فرمایا ”لوگو! تمہیں اس سے بچنا چاہیئے کہ تمہیں خود تو معلوم نہ ہو اور تم اللہ کے نزدیک یہود و نصرانی بن جاؤ“، ہم سمجھ گئے کہ آپ کی مراد اسی آیت کے مضمون سے ہے۔۔   [تفسیر ابن ابی حاتم:1156/4:حسن] ‏  سیدنا ابن عباس رضی اللہ عنہ سے عرب نصرانیوں کے ذبیحہ کا مسئلہ پوچھا گیا تو آپ رضی اللہ عنہ نے یہی آیت تلاوت کی۔ جس کے دل میں کھوٹ ہے وہ تو لپک لپک کر پوشیدہ طور پر ان سے ساز باز اور محبت و مودت کرتے ہیں اور بہانہ یہ بناتے ہیں کہ ہمیں خطرہ ہے اگر مسلمانوں پر یہ لوگ غالب آگئے تو پھر ہماری تباہی کردیں گے، اس لیے ہم ان سے بھی میل ملاپ رکھتے ہیں، ہم کیوں کسی سے بگاڑیں؟صفحہ نمبر2348اللہ تعالیٰ فرماتا ہے ” ممکن ہے اللہ مسلمانوں کو صاف طور پر غالب کر دے، مکہ بھی ان کے ہاتھوں فتح ہو جائے، فیصلے اور حکم ان ہی کے چلنے لگیں، حکومت ان کے قدموں میں سر ڈال دے۔ یا اللہ تعالیٰ اور کوئی چیز اپنے پاس سے لائے یعنی یہود نصاریٰ کو مغلوب کر کے انہیں ذلیل کر کے ان سے جزیہ لینے کا حکم مسلمانوں کو دیدے پھر تو یہ منافقین جو آج لپک لپک کر ان سے گہری دوستی کرتے پھرتے ہیں، بڑے بھنانے لگیں گے اور اپنی اس چالاکی پر خون کے آنسو بہانے لگیں گے۔ ان کے پردے کھل جائیں گے اور یہ جیسے اندر تھے ویسے ہی باہر سے نظر آئیں گے۔ اس وقت مسلمان ان کی مکاریوں پر تعجب کریں گے اور کہیں گے اے لو یہی وہ لوگ ہیں، جو بڑی بڑی قسمیں کھا کھا کر ہمیں یقین دلاتے تھے کہ یہ ہمارے ساتھی ہیں۔ انہوں نے جو پایا تھا وہ کھو دیا تھا اور برباد ہو گئے “۔   «‏وَيَقُولُ»  تو جمہور کی قرأت ہے۔ ایک قرأت بغیر واؤ کے بھی ہے اہل مدینہ کی یہی قرأت ہے۔  «يَقُولُ»  تو مبتداء اور دوسری قرأت اس کی  «يَقُوْلَ»  ہے تو یہ  «فَعَسَى»  پر عطف ہو گا گویا  «وَاَنْ يَقُوْلَ»  ہے اہلِ مدینہ کے نزدیک۔صفحہ نمبر2349ان آیتوں کا شان نزول یہ ہے کہ جنگ احد کے بعد ایک شخص نے کہا کہ میں اس یہودی سے دوستی کرتا ہوں تاکہ موقع پر مجھے نفع پہنچے، دوسرے نے کہا، میں فلاں نصرانی کے پاس جاتا ہوں، اس سے دوستی کر کے اس کی مدد کروں گا۔ اس پر یہ آیتیں اتریں۔ عکرمہ رحمة الله فرماتے ہیں ”ابو لبابہ بن عبد المنذر رضی اللہ عنہ کے بارے میں یہ آیتیں اتریں جبکہ نبی کریم  صلی اللہ علیہ وسلم  نے انہیں بنو قریظہ کی طرف بھیجا تو انہوں نے آپ رضی اللہ عنہ سے پوچھا کہ نبی کریم  صلی اللہ علیہ وسلم  ہمارے ساتھ کیا سلوک کریں گے؟ تو آپ رضی اللہ عنہ نے اپنے گلے کی طرف اشارہ کیا یعنی تم سب کو قتل کرا دیں گے۔‏“  ایک روایت میں ہے کہ یہ آیتیں عبداللہ بن ابی بن سلول کے بارے میں اتری ہیں۔ عبادہ بن صامت نے  صلی اللہ علیہ وسلم  سے کہا کہ بہت سے یہودیوں سے میری دوستی ہے مگر میں ان سب کی دوستیاں توڑتا ہوں، مجھے اللہ رسول  صلی اللہ علیہ وسلم  کی دوستی کافی ہے۔ اس پر اس منافق نے کہا میں دور اندیش ہوں، دور کی سوچنے کا عادی ہوں، مجھ سے یہ نہ ہو سکے گا، نہ جانے کس وقت کیا موقعہ پڑ جائے؟ نبی کریم  صلی اللہ علیہ وسلم  نے فرمایا:  اے عبداللہ تو عبادہ کے مقابلے میں بہت ہی گھاٹے میں رہا ، اس پر یہ آیتیں اتریں۔   [تفسیر ابن جریر الطبری:12162:مرسل و ضعیف] ‏  ایک روایت میں ہے کہ ”جب بدر میں مشرکین کو شکست ہوئی تو بعض مسلمانوں نے اپنے ملنے والے یہودیوں سے کہا کہ یہی تمہاری حالت ہو، اس سے پہلے ہی تم اس دین برحق کو قبول کر لو انہوں نے جواب دیا کہ چند قریشیوں پر جو لڑائی کے فنون سے بے بہرہ ہیں، فتح مندی حاصل کر کے کہیں تم مغرور نہ ہو جانا، ہم سے اگر پالا پڑا تو ہم تو تمہیں بتا دیں گے کہ لڑائی اسے کہتے ہیں۔ اس پر عبادہ اور عبداللہ بن ابی کا وہ مکالمہ ہوا جو اوپر بیان ہو چکا ہے۔‏“   [تفسیر ابن جریر الطبری:12163:مرسل و ضعیف] ‏صفحہ نمبر2350جب یہودیوں کے اس قبیلہ سے مسلمانوں کی جنگ ہوئی اور بفضل رب یہ غالب آگئے تو اب عبداللہ بن ابی آپ  صلی اللہ علیہ وسلم  سے کہنے لگا، نبی کریم  صلی اللہ علیہ وسلم  میرے دوستوں کے معاملے میں مجھ پر احسان کیجئے، یہ لوگ خزرج کے ساتھی تھے، نبی کریم  صلی اللہ علیہ وسلم  نے اسے کوئی جواب نہ دیا، اس نے پھر کہا، آپ  صلی اللہ علیہ وسلم  نے منہ موڑ لیا، یہ آپ  صلی اللہ علیہ وسلم  کے دامن سے چپک گیا، آپ  صلی اللہ علیہ وسلم  نے غصہ سے فرمایا کہ  چھوڑ دے ، اس نے کہا نہیں یا رسول اللہ  صلی اللہ علیہ وسلم ! میں نہ چھوڑوں گا، یہاں تک کہ آپ  صلی اللہ علیہ وسلم  ان کے بارے میں احسان کریں، ان کی بڑی پوری جماعت ہے اور آج تک یہ لوگ میرے طرفدار رہے اور ایک ہی دن میں یہ سب فنا کے گھاٹ اتر جائیں گے۔ مجھے تو آنے والی مصیبتوں کا کھٹکا ہے۔ آخر نبی کریم  صلی اللہ علیہ وسلم  نے فرمایا:  جا وہ سب تیرے لیے ہیں ۔   [دلائل النبوۃ للبیھقی:174/3:مرسل و ضعیف] ‏  ایک روایت میں ہے کہ جب بنو قینقاع کے یہودیوں نے نبی کریم  صلی اللہ علیہ وسلم  سے جنگ کی اور اللہ نے انہیں نیچا دکھایا تو عبداللہ بن ابی ان کی حمایت نبی کریم  صلی اللہ علیہ وسلم  کے سامنے کرنے لگا اور عبادہ بن صامت نے باوجودیکہ یہ بھی ان کے حلیف تھے لیکن انہوں نے ان سے صاف برأت ظاہر کی۔ اس پر یہ آیتیں  «فَإِنَّ حِزْبَ اللَّهِ هُمُ الْغَالِبُونَ»  ‏   [5-المائدہ:56] ‏ تک اتریں۔   [تفسیر ابن جریر الطبری:12164] ‏  مسند احمد میں ہے کہ اس منافق عبداللہ بن ابی کی عیادت کیلئے نبی کریم  صلی اللہ علیہ وسلم  تشریف لے گئے تو  آپ  صلی اللہ علیہ وسلم  نے فرمایا:  میں نے تو تجھے بارہا ان یہودیوں کی محبت سے روکا   تو اس نے کہا سعد بن زرارہ تو ان سے دشمنی رکھتا تھا وہ بھی مر گیا۔   [سنن ابوداود:3094،قال الشيخ الألباني:ضعیف] ‏صفحہ نمبر2351"
  5,52,"5:51"
  5,53,"5:51"
  5,54,"قوت اسلام اور مرتدین ٭٭اللہ رب العزت جو قادر و غالب ہے خبر دیتا ہے کہ اگر کوئی اس پاک دین سے مرتد ہو جائے تو وہ اسلام کی قوت گھٹا نہیں دے گا، اللہ تعالیٰ ایسے لوگوں کے بدلے ان لوگوں کو اس سچے دین کی خدمت پر مامور کرے گا، جو ان سے ہر حیثیت میں اچھے ہوں گے۔  جیسے اور آیت میں ہے  «وَإِن تَتَوَلَّوْا يَسْتَبْدِلْ قَوْمًا غَيْرَكُمْ ثُمَّ لَا يَكُونُوا أَمْثَالَكُم»  ‏   [47-محمد:38] ‏ اور آیت میں ہے  «اِنْ يَّشَاْ يُذْهِبْكُمْ اَيُّھَا النَّاسُ وَيَاْتِ بِاٰخَرِيْنَ»    [4-النساء:133] ‏ اور جگہ فرمایا  «‏إِن يَشَأْ يُذْهِبْكُمْ وَيَأْتِ بِخَلْقٍ جَدِيدٍ»    [14-إبراهيم:19] ‏، مطلب ان سب آیتوں کا وہی ہے جو بیان ہوا۔  ارتداد کہتے ہیں، حق کو چھوڑ کر باطل کی طرف پھر جانے کو۔ محمد بن کعب رحمة الله فرماتے ہیں ”یہ آیت سرداران قریش کے بارے میں اتری ہے۔‏“ حسن بصری رحمة الله فرماتے ہیں ”خلافت صدیق رضی اللہ عنہ میں جو لوگ اسلام سے پھر گئے تھے، ان کا حکم اس آیت میں ہے۔ جس قوم کو ان کے بدلے لانے کا وعدہ دے رہا ہے وہ اہل قادسیہ ہیں یا قوم سبا ہے۔ یا اہل یمن ہیں جو کندہ اور سکون بیلہ کے ہیں۔‏“  ایک بہت ہی غریب مرفوع حدیث میں بھی یہ پچھلی بات بیان ہوئی ہے۔ ایک روایت میں ہے کہ  آپ  صلی اللہ علیہ وسلم  نے ابوموسیٰ اشعری رضی اللہ عنہ کی طرف اشارہ کر کے فرمایا  وہ اس کی قوم ہے  ۔   [سلسلة احادیث صحیحہ البانی:3368:صحیح] ‏صفحہ نمبر2354اب ان کامل ایمان والوں کی صفت بیان ہو رہی ہے کہ ” یہ اپنے دوستوں یعنی مسلمانوں کے سامنے تو بچھ جانے والے، جھک جانے والے ہوتے ہیں اور کفار کے مقابلہ میں تن جانے والے، ان پر بھاری پڑنے والے اور ان پر تیز ہونے والے ہوتے ہیں “۔  جیسے فرمایا آیت  «اَشِدَّاءُ عَلَي الْكُفَّارِ رُحَمَاءُ بَيْنَهُمْ»    [48-الفتح:29] ‏ نبی کریم  صلی اللہ علیہ وسلم  کی صفتوں میں ہے کہ آپ  صلی اللہ علیہ وسلم  خندہ مزاج بھی تھے اور قتال بھی یعنی دوستوں کے سامنے ہنس مکھ خندہ رو اور دشمنان دین کے مقابلہ میں سخت اور جنگجو۔  سچے مسلمان راہ حق کے جہاد سے نہ منہ موڑتے ہیں، نہ پیٹھ دکھاتے ہیں، نہ تھکتے ہیں، نہ بزدلی اور آرام طلبی کرتے ہیں، نہ کسی کی مروت میں آتے ہیں، نہ کسی کی ملامت کا خوف کرتے ہیں، وہ برابر اطاعت الٰہی میں اس کے دشمنوں سے جنگ کرنے میں بھلائی کا حکم کرنے میں اور برائیوں سے روکنے میں مشغول رہتے ہیں۔  سیدنا ابوذر رضی اللہ عنہ فرماتے ہیں  مجھے میرے خلیل  صلی اللہ علیہ وسلم  نے سات باتوں کا حکم دیا ہے۔ مسکینوں سے محبت رکھنے، ان کے ساتھ بیٹھنے اٹھنے اور دنیوی امور میں اپنے سے کم درجے کے لوگوں کو دیکھنے اور اپنے سے بڑھے ہوؤں کو نہ دیکھنے، صلہ رحمی کرتے رہنے، گو دوسرے نہ کرتے ہوں اور کسی سے کچھ بھی نہ مانگنے، حق بات بیان کرنے کا گو وہ سب کو کڑوی لگے اور دین کے معاملات میں کسی ملامت کرنے والے کی ملامت سے نہ ڈرنے کا اور بہ کثرت  «لاَحَولَ وَلاَ قُوَّۃَ اِلاَّ بِاللہِ»  پڑھنے کا، کیونکہ یہ کلمہ عرش کے نیچے کا خزانہ ہے ۔   [سلسلة احادیث صحیحہ البانی:2166:صحیح] ‏صفحہ نمبر2355ایک روایت میں ہے  میں نے نبی کریم  صلی اللہ علیہ وسلم  سے پانچ مرتبہ بیعت کی ہے اور سات باتوں کی آپ صلی اللہ علیہ وسلم  نے مجھے یاددہانی کی ہے اور سات مرتبہ اپنے اوپر اللہ کو گواہ کرتا ہوں کہ میں اللہ کے دین کے بارے میں کسی بدگو کی بدگوئی کی مطلق پرواہ نہیں کرتا۔ مجھے بلا کر نبی کریم  صلی اللہ علیہ وسلم  نے فرمایا:  کیا مجھ سے جنت کے بدلے میں بیعت کرے گا؟  میں نے منظور کر کے ہاتھ بڑھایا تو آپ  صلی اللہ علیہ وسلم  نے شرط کی کہ کسی سے کچھ بھی نہ مانگنا۔ میں نے کہا بہت اچھا، فرمایا:  اگرچہ کوڑا بھی ہو ۔ یعنی اگر وہ گر پڑے تو خود سواری سے اتر کر لے لینا ۔   [مسند احمد:172/5:ضعیف] ‏   نبی کریم  صلی اللہ علیہ وسلم  فرماتے ہیں  لوگوں کی ہیبت میں آ کر حق گوئی سے نہ رکنا، یاد رکھو نہ تو کوئی موت کو قریب کر سکتا ہے، نہ رزق کو دور کر سکتا ہے  ۔ ملاحظہ ہو امام احمد رحمة الله کی مسند۔   [مسند احمد:87/3:ضعیف] ‏  فرماتے ہیں  خلاف شرع امر دیکھ کر، سن کر اپنے تئیں کمزور جان کر، خاموش نہ ہو جانا۔ ورنہ اللہ کے ہاں اس کی بازپرس ہوگی، اس وقت انسان جواب دے گا کہ میں لوگوں کے ڈر سے چپکا ہو گیا تو جناب باری تعالیٰ فرمائے گا، ” میں اس کا زیادہ حقدار تھا کہ تو مجھ سے ڈرتا “ ۔   [سنن ابن ماجه:4008،قال الشيخ الألباني:ضعیف] ‏  فرماتے ہیں  اللہ تعالیٰ اپنے بندے سے قیامت کے دن ایک سوال یہ بھی کرے گا کہ ” تو نے لوگوں کو خلاف شرع کام کرتے دیکھ کر اس سے روکا کیوں نہیں؟ “ پھر اللہ تعالیٰ خود ہی اسے جواب سمجھائے گا اور یہ کہے گا پروردگار میں نے تجھ پر بھروسہ کیا اور لوگوں سے ڈرا   [ابن ماجہ] ‏   [سنن ابن ماجہ:4017،قال الشيخ الألباني:صحیح] ‏  ایک اور صحیح حدیث میں ہے   مومن کو نہ چاہیئے کہ اپنے تئیں ذلت میں ڈالے ۔ صحابہ رضی اللہ عنہم نے پوچھا، یہ کس طرح؟ فرمایا:  ان بلاؤں کو اپنے اوپر لے لے، جن کی برداشت کی طاقت نہ ہو  ۔   [سنن ابن ماجہ:4016،قال الشيخ الألباني:صحیح] ‏  پھر فرمایا ” اللہ کا فضل ہے جسے چاہے دے “۔ یعنی کمال ایمان کی یہ صفتیں خاص اللہ کا عطیہ ہیں، اسی کی طرف سے ان کی توفیق ہوتی ہے، اس کا فضل بہت ہی وسیع ہے اور وہ کامل علم والا ہے، خوب جانتا ہے کہ اس بہت بڑی نعمت کا مستحق کون ہے؟صفحہ نمبر2356پھر ارشاد ہوتا ہے کہ ” تمہارے دوست کفار نہیں بلکہ حقیقتاً تمہیں اللہ سے اس کے رسول  صلی اللہ علیہ وسلم  اور مومنوں سے دوستیاں رکھنی چاہئیں “۔ مومن بھی وہ جن میں یہ صفتیں ہوں کہ وہ نماز کے پورے پابند ہوں، جو اسلام کا اعلیٰ اور بہترین رکن ہے اور صرف اللہ کا حق ہے اور زکوٰۃ ادا کرتے ہیں جو اللہ کے ضعیف مسکین بندوں کا حق ہے اور آخری جملہ جو ہے اس کی نسبت بعض لوگوں کو وہم سا ہو گیا ہے کہ یہ  «وَيُؤْتُونَ الزَّكَاةَ وَهُمْ رَاكِعُونَ»  سے حال واقع یعنی ” رکوع کی حالت میں زکوٰۃ ادا کرتے ہیں “۔  یہ بالکل غلط ہے، اگر اسے مان لیا جائے تو یہ تو نمایاں طور پر ثابت ہو جائے گا کہ رکوع کی حالت میں زکوٰۃ دینا افضل ہے حالانکہ کوئی عالم اس کا قائل ہی نہیں، ان وہمیوں نے یہاں ایک واقعہ بیان کیا ہے کہ سیدنا علی بن ابی طالب رضی اللہ عنہ نماز کے رکوع میں تھے جو ایک سائل آ گیا تو آپ نے اپنی انگوٹھی اتار کر اسے دے دی،   [ضعیف] ‏   «وَالَّذِينَ آمَنُوا»  سے مراد بقول عتبہ جملہ مسلمان اور سیدنا علی رضی اللہ عنہ ہیں۔ اس پر یہ آیت اتری ہے۔صفحہ نمبر2357ایک مرفوع حدیث میں بھی انگوٹھی کا قصہ ہے اور بعض دیگر مفسرین نے بھی یہ تفسیر کی ہے لیکن سند ایک کی بھی صحیح نہیں، رجال ایک کے بھی ثقہ اور ثابت نہیں، پس یہ واقعہ بالکل غیر ثابت شدہ ہے اور صحیح نہیں۔   [تفسیر ابن جریر الطبری:12219] ‏  ٹھیک وہی ہے جو ہم پہلے بیان کر چکے ہیں کہ یہ سب آیتیں عبادہ بن صامت کے بارے میں نازل ہوئی ہیں جبکہ انہوں نے کھلے لفظوں میں یہود کی دوستی توڑی اور اللہ اور اس کے رسول  صلی اللہ علیہ وسلم  اور ایمان دار لوگوں کی دوستی پر راضی ہوگئے، اسی لئے ان تمام آیتوں کے آخر میں فرمان ہوا کہ جو شخص اللہ اور اس کے رسول  صلی اللہ علیہ وسلم  اور با ایمان لوگوں کی دوستی رکھے وہ اللہ کے لشکر میں داخل ہے اور یہی اللہ کا لشکر غالب ہے۔  جیسے فرمان باری ہے آیت  «‏كَتَبَ اللَّـهُ لَأَغْلِبَنَّ أَنَا وَرُسُلِي إِنَّ اللَّـهَ قَوِيٌّ عَزِيزٌ لَّا تَجِدُ قَوْمًا يُؤْمِنُونَ بِاللَّـهِ وَالْيَوْمِ الْآخِرِ يُوَادُّونَ مَنْ حَادَّ اللَّـهَ وَرَسُولَهُ وَلَوْ كَانُوا آبَاءَهُمْ أَوْ أَبْنَاءَهُمْ أَوْ إِخْوَانَهُمْ أَوْ عَشِيرَتَهُمْ أُولَـٰئِكَ كَتَبَ فِي قُلُوبِهِمُ الْإِيمَانَ وَأَيَّدَهُم بِرُوحٍ مِّنْهُ وَيُدْخِلُهُمْ جَنَّاتٍ تَجْرِي مِن تَحْتِهَا الْأَنْهَارُ خَالِدِينَ فِيهَا رَضِيَ اللَّـهُ عَنْهُمْ وَرَضُوا عَنْهُ أُولَـٰئِكَ حِزْبُ اللَّـهِ أَلَا إِنَّ حِزْبَ اللَّـهِ هُمُ الْمُفْلِحُونَ»   ‏ [58-المجادلة:21-22] ‏ یعنی ” اللہ تعالیٰ یہ دیکھ چکا ہے کہ میں اور میرے رسول  صلی اللہ علیہ وسلم  ہی غالب رہیں گے اللہ پر اور آخرت پر ایمان رکھنے والوں کو تو اللہ اور رسول  صلی اللہ علیہ وسلم  کے دشمنوں سے دوستی رکھنے والا کبھی پسند نہ آئے گا چاہے وہ باپ بیٹے بھائی اور کنبے قبیلے کے لوگوں میں سے ہی کیوں نہ ہو، یہی ہیں جن کے دلوں میں اللہ نے ایمان لکھ دیا ہے اور اپنی روح سے ان کی تائید کی ہے، انہیں اللہ تعالیٰ ان جنتوں میں لے جائے گا، جن کے نیچے نہریں بہ رہی ہیں، جہاں وہ ہمیشہ رہیں گے، رب ان سے راضی ہے، یہ اللہ سے خوش ہیں، یہی اللہ کے لشکر ہیں اور اللہ ہی کا لشکر فلاح پانے والا ہے “۔  پس جو اللہ اور اس کے رسول  صلی اللہ علیہ وسلم  اور مومنوں کی دوستیوں پر راضی اور رضامند ہو جائے، وہ دنیا میں فاتح ہے اور آخرت میں فلاح پانے والا ہے۔ اسی لیے اس آیت کو بھی اس جملے پر ختم کیا۔صفحہ نمبر2358"
  5,55,"5:54"
  5,56,"5:54"
  5,57,"اذان اور دشمنان دین ٭٭اللہ تعالیٰ مسلمانوں کو غیر مسلموں کی محبت سے نفرت دلاتا ہے اور فرماتا ہے کہ ” کیا تم ان سے دوستیاں کرو گے جو تمہارے طاہر و مطہر دین کی ہنسی اڑاتے ہیں اور اسے ایک بازیچہ اطفال بنائے ہوئے ہیں “۔   «مِّنَ»  ‏ بیان جنس کیلئے جیسے  «مِنَ الْاَوْثَانِ»  میں۔   [22-الحج:30] ‏ بعض نے  «وَالْکُفَّارَ»  پڑھا ہے اور عطف ڈالا ہے اور بعض نے  «وَالْکُفَّارِ»  پڑھا ہے اور  «لاَ تَّتخِذُوْا»  کا نیا معمول بنایا ہے تو تقدیر عبارت  «وَالاَ الْکُفَّارَ اَوْلِیَآءَ»  ہو گی، کفار سے مراد مشرکین ہیں، سیدنا ابن مسعود رضی اللہ عنہ کی قرأت میں  «وَ مِنَ الَّذِیْنَ اَشْرَکُوْا»  ہے۔   [تفسیر ابن جریر الطبری:430/10:] ‏  ” اللہ سے ڈرو اور ان سے دوستیاں نہ کرو اگر تم سچے مومن ہو۔ یہ تو تمہارے دین کے، اللہ کی شریعت کے دشمن ہیں “۔  جیسے فرمایا آیت  «لَا يَتَّخِذِ الْمُؤْمِنُوْنَ الْكٰفِرِيْنَ اَوْلِيَاءَ مِنْ دُوْنِ الْمُؤْمِنِيْنَ»   [3۔ آل عمران:28] ‏، ” مومن مومنوں کو چھوڑ کر کفار سے دوستیاں نہ کریں اور جو ایسا کرے وہ اللہ کے ہاں کسی بھلائی میں نہیں “۔ ہاں ان سے بچاؤ مقصود ہو تو اور بات ہے، اللہ تعالیٰ تمہیں اپنی ذات سے ڈرا رہا ہے اور اللہ ہی کی طرف لوٹنا ہے۔  اسی طرح یہ کفار اہل کتاب اور مشرک اس وقت بھی مذاق اڑاتے ہیں جب تم نمازوں کیلئے لوگوں کو پکارتے ہو حالانکہ وہ اللہ تعالیٰ کی سب سے پیاری عبادت ہے، لیکن یہ بیوقوف اتنا بھی نہیں جانتے، اس لیے کہ یہ متبع شیطان ہیں،  اس کی یہ حالت ہے کہ اذان سنتے ہی بدبو چھوڑ کر دم دبائے بھاگتا ہے اور وہاں جا کر ٹھہرتا ہے، جہاں اذان کی آواز نہ سن پائے۔ اس کے بعد آ جاتا ہے پھر تکبیر سن کر بھاگ کھڑا ہوتا ہے اور اس کے ختم ہوتے ہی آ کر اپنے بہکاوے میں لگ جاتا ہے، انسان کو ادھر ادھر کی بھولی بسری باتیں یاد دلاتا ہے یہاں تک کہ اسے یہ بھی خبر نہیں رہتی کہ نماز کی کتنی رکعت پڑھیں؟ جب ایسا ہو تو وہ سجدہ سہو کر لے ۔   [صحیح بخاری:1231] ‏صفحہ نمبر2361امام زہری رحمہ اللہ فرماتے ہیں ”اذان کا ذکر قرآن کریم میں بھی ہے پھر یہی آیت تلاوت کی۔‏“   [تفسیر ابن ابی حاتم:1164/4] ‏  ایک نصرانی مدینے میں تھا، اذان میں جب  «‏اَشْهَدُ اَنَّ مُحَمَّدًا رَّسُوْلُ اﷲِ»  سنتا تو کہتا کذاب جل جائے۔ ایک مرتبہ رات کو اس کی خادمہ گھر میں آگ لائی، کوئی پتنگا اڑا جس سے گھر میں آگ لگ گئی، وہ شخص اس کا گھربار سب جل کر ختم ہو گیا۔  فتح مکہ والے سال نبی کریم  صلی اللہ علیہ وسلم  نے سیدنا بلال رضی اللہ عنہ کو کعبے میں اذان کہنے کا حکم دیا، قریب ہی ابوسفیان بن حرب، عتاب بن اسید، حارث بن ہشام بیٹھے ہوئے تھے، عتاب نے تو اذان سن کر کہا میرے باپ پر تو اللہ کا فضل ہوا کہ وہ اس غصہ دلانے والی آواز کے سننے سے پہلے ہی دنیا سے چل بسا۔ حارث کہنے لگا اگر میں اسے سچا جانتا تو مان ہی نہ لیتا۔ ابوسفیان نے کہا بھئی میں تو کچھ بھی زبان سے نہیں نکالتا، ڈر ہے کہ کہیں یہ کنکریاں اسے خبر نہ کر دیں انہوں نے باتیں ختم کی ہی تھیں کہ نبی کریم  صلی اللہ علیہ وسلم  آ گئے اور فرمانے لگے  اس وقت تم نے یہ یہ باتیں کیں ہیں ، یہ سنتے ہی عتاب اور حارث تو بول پڑے کہ ہماری گواہی ہے کہ آپ  صلی اللہ علیہ وسلم  اللہ کے سچے رسول  صلی اللہ علیہ وسلم  ہیں، یہاں تو کوئی چوتھا تھا ہی نہیں، ورنہ گمان کر سکتے تھے کہ اس نے جا کر آپ  صلی اللہ علیہ وسلم  سے کہدیا ہوگا۔   [دلائل النبوۃ للبیھقی:78/5] ‏صفحہ نمبر2362حضرت عبداللہ بن جبیر رضی اللہ عنہ جب شام کے سفر کو جانے لگے تو ابو محذورہ رضی اللہ عنہ سے جن کی گود میں انہوں نے ایام یتیمی بسر کئے تھے، کہا آپ رضی اللہ عنہ کی اذان کے بارے میں مجھ سے وہاں کے لوگ ضرور سوال کریں گے تو آپ رضی اللہ عنہ اپنے واقعات تو مجھے بتا دیجئیے۔ فرمایا ہاں سنو  جب رسول اللہ  صلی اللہ علیہ وسلم  حنین سے واپس آ رہے تھے، راستے میں ہم لوگ ایک جگہ رکے، تو نماز کے وقت نبی کریم  صلی اللہ علیہ وسلم  کے مؤذن نے اذان کہی، ہم نے اس کا مذاق اڑانا شروع کیا، کہیں آپ  صلی اللہ علیہ وسلم  کے کان میں بھی آوازیں پڑ گئیں۔ سپاہی آیا اور ہمیں آپ  صلی اللہ علیہ وسلم  کے پاس لے گیا۔ آپ  صلی اللہ علیہ وسلم  نے دریافت فرمایا کہ  تم سب میں زیادہ اونچی آواز کس کی تھی؟  سب نے میری طرف اشارہ کیا تو آپ  صلی اللہ علیہ وسلم  نے اور سب کو چھوڑ دیا اور مجھے روک لیا اور فرمایا:  اٹھو اذان کہو ۔ واللہ اس وقت نبی کریم  صلی اللہ علیہ وسلم  کی ذات سے اور آپ  صلی اللہ علیہ وسلم  کی فرماں برداری سے زیادہ بری چیز میرے نزدیک کوئی نہ تھی لیکن بے بس تھا، کھڑا ہو گیا، اب خود آپ  صلی اللہ علیہ وسلم  نے مجھے اذان سکھائی اور جو سکھاتے رہے، میں کہتا رہا، پھر اذان پوری بیان کی، جب میں اذان سے فارغ ہوا تو آپ  صلی اللہ علیہ وسلم  نے مجھے ایک تھیلی دے، جس میں چاندی تھی، پھر اپنا دست مبارک میرے سر پر رکھا اور پیٹھ تک لائے، پھر فرمایا:  اللہ تجھ میں اور تجھ پر اپنی برکت نازل کرے ۔  اب تو اللہ کی قسم میرے دل سے رسول  صلی اللہ علیہ وسلم  کی عداوت بالکل جاتی رہی، ایسی محبت نبی کریم  صلی اللہ علیہ وسلم  کی دل میں پیدا ہوگئی، میں نے آرزو کی کہ مکے کا مؤذن نبی کریم  صلی اللہ علیہ وسلم  مجھ کو بنادیں۔ آپ  صلی اللہ علیہ وسلم  نے میری یہ درخواست منظور فرمالی اور میں مکے میں چلا گیا اور وہاں کے گورنر عتاب بن اسید سے مل کر اذان پر مامور ہوگیا ۔   [صحیح مسلم:389] ‏  ابو مخدورہ کا نام سمرہ بن مغیرہ بن لوذان تھا، نبی کریم  صلی اللہ علیہ وسلم  کے چار مؤذنوں میں سے ایک آپ تھے اور لمبی مدت تک آپ اہل مکہ کے مؤذن رہے۔ رضی اللہ عنہ وارضاہ۔صفحہ نمبر2363"