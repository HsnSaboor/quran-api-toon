tafsir[8]{c,v,t}:
  33,36,"حضور صلی اللہ علیہ وسلم کے پیغام کو رد کرنا گناہ عظیم ہے ٭٭ رسول اللہ  صلی اللہ علیہ وسلم  سیدنا زید بن حارث رضی اللہ عنہ کا پیغام لے کر زینب بنت جحش رضی اللہ عنہا کے پاس گئے۔ انہوں نے کہا ”میں اس سے نکاح نہیں کروں گی۔‏“ آپ  صلی اللہ علیہ وسلم  نے فرمایا:  ایسا نہ کہو اور ان سے نکاح کر لو ۔ سیدہ زینب رضی اللہ عنہا نے جواب دیا کہ ”اچھا پھر کچھ مہلت دیجئیے میں سوچ لوں۔‏“ ابھی یہ باتیں ہو رہی تھیں کہ وحی نازل ہوئی اور یہ آیت اتری۔ اسے سن کر سیدہ زینب رضی اللہ عنہا نے فرمایا۔ ”یا رسول اللہ  صلی اللہ علیہ وسلم ! کیا آپ  صلی اللہ علیہ وسلم  اس نکاح سے رضامند ہیں؟“ آپ  صلی اللہ علیہ وسلم  نے فرمایا:  ہاں ۔ تو سیدہ زینب رضی اللہ عنہا نے جواب دیا کہ ”بس پھر مجھے کوئی انکار نہیں، میں اللہ کے رسول  صلی اللہ علیہ وسلم  کی نافرمانی نہیں کروں گی۔ میں نے اپنا نفس ان کے نکاح میں دے دیا“ ۔   [تفسیر ابن جریر الطبری:28513:ضعیف] ‏  اور روایت میں ہے کہ وجہ انکار یہ تھی کہ نسب کے اعتبار سے یہ بہ نسبت سیدنا زید رضی اللہ عنہ کے زیادہ شریف تھیں۔ زید رضی اللہ عنہ رسول اللہ  صلی اللہ علیہ وسلم  کے آزاد کردہ غلام تھے۔  [تفسیر ابن جریر الطبری:28516:] ‏  عبدالرحمٰن بن زید بن اسلم رضی اللہ عنہ فرماتے ہیں کہ ”یہ آیت عقبہ بن ابومعیط کی صاحبزادی ام کلثوم رضی اللہ عنہا کے بارے میں نازل ہوئی ہے۔ صلح حدیبیہ کے بعد سب سے پہلے مہاجر عورت یہی تھی۔ انہوں نے رسول اللہ  صلی اللہ علیہ وسلم  سے کہا کہ نبی کریم  صلی اللہ علیہ وسلم  میں اپنا نفس آپ  صلی اللہ علیہ وسلم  کو ہبہ کرتی ہوں۔ آپ  صلی اللہ علیہ وسلم  نے فرمایا:  مجھے قبول ہے ۔ پھر زید بن حارث رضی اللہ عنہ سے ان کا نکاح کرا دیا۔ غالباً یہ نکاح زینب رضی اللہ عنہا کی علیحدگی کے بعد ہوا ہوگا۔ اس سے ام کلثوم رضی اللہ عنہا ناراض ہوئیں اور ان کے بھائی بھی بگڑ بیٹھے کہ ہمارا اپنا ارادہ خود نبی کریم  صلی اللہ علیہ وسلم  سے نکاح کا تھا نہ کہ آپ  صلی اللہ علیہ وسلم  کے غلام سے نکاح کرنے کا، اس پر یہ آیت اتری بلکہ اس سے بھی زیادہ معاملہ صاف کر دیا گیا اور فرما دیا گیا کہ  «اَلنَّبِيُّ اَوْلٰى بالْمُؤْمِنِيْنَ مِنْ اَنْفُسِهِمْ وَاَزْوَاجُهٗٓ اُمَّهٰتُهُمْ وَاُولُوا الْاَرْحَامِ بَعْضُهُمْ اَوْلٰى بِبَعْضٍ فِيْ كِتٰبِ اللّٰهِ مِنَ الْمُؤْمِنِيْنَ وَالْمُهٰجِرِيْنَ اِلَّآ اَنْ تَفْعَلُوْٓا اِلٰٓى اَوْلِيٰىِٕكُمْ مَّعْرُوْفًا كَانَ ذٰلِكَ فِي الْكِتٰبِ مَسْطُوْرًا»    [33-الأحزاب:6] ‏ ” نبی کریم  صلی اللہ علیہ وسلم  مومنوں کی اپنی جانوں سے بھی زیادہ اولیٰ ہیں “۔  پس آیت  «وَمَا كَانَ لِمُؤْمِنٍ وَّلَا مُؤْمِنَةٍ اِذَا قَضَى اللّٰهُ وَرَسُوْلُهٗٓ اَمْرًا اَنْ يَّكُوْنَ لَهُمُ الْخِـيَرَةُ مِنْ اَمْرِهِمْ وَمَنْ يَّعْصِ اللّٰهَ وَرَسُوْلَهٗ فَقَدْ ضَلَّ ضَلٰلًا مُّبِيْنًا»    [33-الأحزاب:36] ‏ خاص ہے اور اس سے بھی جامع آیت یہ ہے۔   [تفسیر ابن جریر الطبری:28517:ضعیف] ‏  مسند احمد میں ہے کہ  ایک انصاری کو رسول اللہ  صلی اللہ علیہ وسلم  نے فرمایا:  تم اپنی لڑکی کا نکاح جلیبیب رضی اللہ عنہ سے کر دو ۔ انہوں نے جواب دیا کہ اچھی بات ہے۔ میں اس کی ماں سے بھی مشورہ کر لوں۔ جا کر ان سے مشورہ کیا تو انہوں نے کہا یہ نہیں ہوسکتا، ہم نے فلاں فلاں ان سے بڑے بڑے آدمیوں کے پیغام کو رد کر دیا اور اب جلیبیب رضی اللہ عنہ سے نکاح کر دیں۔ انصاری اپنی بیوی کا یہ جواب سن کر نبی کریم  صلی اللہ علیہ وسلم  کی خدمت میں جانا چاہتے ہی تھے کہ لڑکی جو پردے کے پیچھے سے یہ تمام گفتگو سن رہی تھی بول پڑی کہ ”تم رسول اللہ  صلی اللہ علیہ وسلم  کی بات کورد کرتے ہو؟ جب حضور اس سے خوش ہیں تو تمہیں انکار نہ کرنا چاہیے۔‏“ اب دونوں نے کہا کہ بچی ٹھیک کہہ رہی ہے۔ بیچ میں رسول اللہ  صلی اللہ علیہ وسلم  ہیں اس نکاح سے انکار کرنا گویا نبی کریم  صلی اللہ علیہ وسلم  کے پیغام اور خواہش کو رد کرنا ہے، یہ ٹھیک نہیں۔  چنانچہ انصاری سیدھے نبی کریم  صلی اللہ علیہ وسلم  کی خدمت میں حاضر ہوئے اور عرض کیا کہ ”کیا آپ  صلی اللہ علیہ وسلم  اس بات سے خوش ہیں؟ آپ  صلی اللہ علیہ وسلم  نے فرمایا:  ہاں میں تو اس سے رضامند ہوں ۔ کہا ”پھر آپ  صلی اللہ علیہ وسلم  کو اختیار ہے آپ  صلی اللہ علیہ وسلم  نکاح کر دیجئیے“، چنانچہ نکاح ہو گیا۔ ایک مرتبہ اہل اسلام مدینہ والے دشمنوں کے مقابلے کے لیے نکلے، لڑائی ہوئی جس میں جلبیب رضی اللہ عنہ شہید ہوگئے انہوں نے بھی بہت سے کافروں کو قتل کیا تھا جن کی لاشیں ان کے آس پاس پڑی ہوئی تھیں۔ انس رضی اللہ عنہ کا بیان ہے کہ ”میں نے خود دیکھا ان کا گھر بڑا آسودہ حال تھا۔ تمام مدینے میں ان سے زیادہ خرچیلا کوئی نہ تھا“ ۔   [مسند احمد:136/3:صحیح] ‏صفحہ نمبر7033ایک اور روایت میں سیدنا ابوبردہ اسلمی رضی اللہ عنہ کا بیان ہے کہ  سیدنا جلبیب رضی اللہ عنہ کی طبیعت خوش مذاق تھی اس لیے میں نے اپنے گھر میں کہہ دیا تھا کہ یہ تمہارے پاس نہ آئیں۔ انصاریوں کی عادت تھی کہ وہ کسی عورت کا نکاح نہیں کرتے تھے یہاں تک کہ یہ معلوم کر لیں کہ نبی کریم  صلی اللہ علیہ وسلم  ان کی بابت کچھ نہیں فرماتے۔‏“ پھر وہ واقعہ بیان فرمایا جو اوپر مذکور ہوا ۔  اس میں یہ بھی ہے کہ  جلیبیب رضی اللہ عنہ نے سات کافروں کو اس غزوے میں قتل کیا تھا۔ پھر کافروں نے یک مشت ہو کر آپ رضی اللہ عنہ کو شہید کر دیا۔ نبی کریم  صلی اللہ علیہ وسلم  ان کو تلاش کرتے ہوئے جب ان کی نعش کے پاس آئے تو فرمایا:  سات کو مار کر پھر شہید ہوئے ہیں۔ یہ میرے ہیں اور میں ان کا ہوں ۔ دو یا تین مرتبہ یہی فرمایا پھر قبر کھدوا کر اپنے ہاتھوں پر انہیں اٹھا کر قبر میں اتارا۔ رسول اللہ  صلی اللہ علیہ وسلم  کا دست مبارک ہی ان کا جنازہ تھا اور کوئی چارپائی وغیرہ نہ تھی۔ یہ بھی مذکور نہیں کہ انہیں غسل دیا گیا ہو۔ اس نیک بخت انصاریہ عورت کے لیے جنہوں نے نبی کریم  صلی اللہ علیہ وسلم  کی بات کی عزت رکھ کر اپنے ماں باپ کو سمجھایا تھا کہ ”انکار نہ کرو۔‏“ اللہ کے رسول  صلی اللہ علیہ وسلم  نے یہ دعا کی تھی کہ  اللہ اس پر اپنی رحمتوں کی بارش برسا اور اسے زندگی کے پورے لطف عطا فرما ۔ تمام انصار میں ان سے زیادہ خرچ کرنے والی عورت نہ تھی۔   [صحیح مسلم:2472] ‏ انہوں نے جب پردے کے پیچھے سے اپنے والدین سے کہا تھا کہ ”نبی کریم  صلی اللہ علیہ وسلم  کی بات رد نہ کرو“ اس وقت یہ آیت  «وَمَا كَانَ لِمُؤْمِنٍ وَّلَا مُؤْمِنَةٍ اِذَا قَضَى اللّٰهُ وَرَسُوْلُهٗٓ اَمْرًا اَنْ يَّكُوْنَ لَهُمُ الْخِـيَرَةُ مِنْ اَمْرِهِمْ وَمَنْ يَّعْصِ اللّٰهَ وَرَسُوْلَهٗ فَقَدْ ضَلَّ ضَلٰلًا مُّبِيْنًا»    [33-الأحزاب:36] ‏، نازل ہوئی تھی ۔صفحہ نمبر7034حضرت ابن عباس رضی اللہ عنہما سے طاؤس رحمہ اللہ نے پوچھا کہ عصر کے بعد دو رکعت پڑھ سکتے ہیں؟ آپ رضی اللہ عنہ نے منع فرمایا اور اسی آیت کی تلاوت کی۔  پس یہ آیت گو شان نزول کے اعتبار سے مخصوص ہے لیکن حکم کے اعتبار سے عام ہے۔ اللہ اور اس کے رسول کے فرمان کے ہوتے ہوئے نہ تو کوئی مخالفت کر سکتا ہے نہ اسے ماننے نہ ماننے کا اختیار کسی کو باقی رہتا ہے۔ نہ رائے اور قیاس کرنے کا حق، نہ کسی اور بات کا۔ جیسے فرمایا  «فَلَا وَرَبِّكَ لَا يُؤْمِنُوْنَ حَتّٰي يُحَكِّمُوْكَ فِيْمَا شَجَــرَ بَيْنَھُمْ ثُمَّ لَا يَجِدُوْا فِيْٓ اَنْفُسِهِمْ حَرَجًا مِّمَّا قَضَيْتَ وَيُسَلِّمُوْا تَسْلِــيْمًا»    [4-النساء:65] ‏، یعنی ” قسم ہے تیرے رب کی لوگ ایماندار نہ ہوں گے جب تک کہ وہ آپس کے تمام اختلافات میں تجھے حاکم نہ مان لیں۔ پھر تیرے فرمان سے اپنے دل میں کسی قسم کی تنگی نہ رکھیں بلکہ کھلے دل سے تسلیم کر لیا “۔  صحیح حدیث میں ہے  اس کی قسم جس کے ہاتھ میں میری جان ہے کہ تم میں سے کوئی مومن نہیں ہو گا جب تک کہ اس کی خواہش اس چیز کی تابعدار نہ بن جائے جسے میں لایا ہوں ۔   [سلسلة احادیث صحیحه البانی:167،] ‏  اسی لیے یہاں بھی اس کی نافرمانی کی برائی بیان فرما دی کہ ” اللہ اور اس کے رسول  صلی اللہ علیہ وسلم  کی نافرمانی کرنے والا کھلم کھلا گمراہ ہے “۔  جیسے فرمان ہے  «فَلْيَحْذَرِ الَّذِيْنَ يُخَالِفُوْنَ عَنْ اَمْرِهٖٓ اَنْ تُصِيْبَهُمْ فِتْنَةٌ اَوْ يُصِيْبَهُمْ عَذَابٌ اَلِيْمٌ»    [24-النور:63] ‏ یعنی ” جو لوگ ارشاد نبی کریم  صلی اللہ علیہ وسلم  کا خلاف کرتے ہیں انہیں ڈرتے رہنا چاہیئے کہ ایسا نہ ہو ان پر کوئی فتنہ آ پڑے یا انہیں درد ناک عذاب ہو “۔صفحہ نمبر7035"
  33,37,"عظمت زید بن حارثہ رضی اللہ تعالیٰ عنہ ٭٭اللہ تعالیٰ خبر دیتا ہے کہ ” اس کے نبی کریم  صلی اللہ علیہ وسلم  نے اپنے آزاد کردہ غلام زید بن حارثہ رضی اللہ عنہ کو ہر طرح سمجھایا۔ ان پر اللہ کا انعام تھا کہ اسلام اور متابعت رسول  صلی اللہ علیہ وسلم  کی توفیق دی “۔  اور نبی کریم  صلی اللہ علیہ وسلم  کا بھی ان پر احسان تھا کہ انہیں غلامی سے آزاد کر دیا۔ یہ بڑی شان والے تھے اور نبی کریم  صلی اللہ علیہ وسلم  کو بہت ہی پیارے تھے یہاں تک کہ انہیں سب مسلمان  «حِبُّ الرَّسُوْل»  کہتے تھے۔ ان کے صاحبزادے اسامہ کو بھی  «الْحِبُّ ابْنُ الْحِبِّ»  کہتے تھے۔ ام المؤمنین سیدہ عائشہ رضی اللہ عنہا کا فرمان ہے کہ  جس لشکر میں انہیں نبی کریم  صلی اللہ علیہ وسلم  بھیجتے تھے اس لشکر کا سردار انہی کو بناتے تھے۔ اگر یہ زندہ رہتے تو رسول اللہ  صلی اللہ علیہ وسلم  کے خلیفہ بن جاتے ۔  [مسند احمد:227/6:حسن] ‏  مسند بزار میں ہے  اسامہ رضی اللہ عنہ فرماتے ہیں میں مسجد میں تھا میرے پاس سیدنا عباس اور سیدنا علی رضی اللہ عنہما آئے اور مجھ سے کہا جاؤ نبی کریم  صلی اللہ علیہ وسلم  سے ہمارے لیے اجازت طلب کرو۔ میں نے آپ  صلی اللہ علیہ وسلم  کو خبر کی آپ  صلی اللہ علیہ وسلم  نے فرمایا:  جانتے ہو وہ کیوں آئے ہیں؟  میں نے کہا نہیں! آپ  صلی اللہ علیہ وسلم  نے:  فرمایا لیکن میں جانتا ہوں جاؤ بلا لاؤ ، یہ آئے اور کہا ”یا رسول اللہ  صلی اللہ علیہ وسلم  ذرا بتائیے آپ  صلی اللہ علیہ وسلم  کو اپنے اہل میں سب سے زیادہ کون محبوب ہے؟ آپ  صلی اللہ علیہ وسلم  نے فرمایا:  میری بیٹی فاطمہ (‏رضی اللہ عنہا) ۔ انہوں نے کہا ہم سیدہ فاطمہ رضی اللہ عنہا کے بارے میں نہیں پوچھتے۔ آپ  صلی اللہ علیہ وسلم  نے فرمایا:  پھر اسامہ بن زید بن حارثہ رضی اللہ عنہ جن پر اللہ نے انعام کیا اور میں نے بھی  ۔   [سنن ترمذي:3819، قال الشيخ الألباني:ضعیف] ‏  نبی کریم  صلی اللہ علیہ وسلم  نے ان کا نکاح اپنی پھوپھی امیمہ بنت عبدالمطلب کی لڑکی زینب بنت جحش رضی اللہ عنہا اسدیہ سے کرا دیا تھا۔ دس دینار اور سات درہم مہر دیا تھا، ایک ڈوپٹہ ایک چادر ایک کرتا پچاس مد اناج اور دس مد کھجوریں دی تھیں۔  ایک سال یا کچھ اوپر تک تو یہ گھر بسا لیکن پھر ناچاقی شروع ہو گئی۔ سیدنا زید رضی اللہ عنہ نے نبی کریم  صلی اللہ علیہ وسلم  کے پاس آ کر شکایت شروع کی تو آپ  صلی اللہ علیہ وسلم  انہیں سمجھانے لگے کہ  گھر نہ توڑو اللہ سے ڈرو ۔ ابن ابی حاتم اور ابن جریر نے اس جگہ بہت سے غیر صحیح آثار نقل کئے ہیں جن کا نقل کرنا ہم نامناسب جان کر ترک کرتے ہیں کیونکہ ان میں سے ایک بھی ثابت اور صحیح نہیں۔  مسند احمد میں بھی ایک روایت سیدنا انس رضی اللہ عنہ سے ہے لیکن اس میں بھی بڑی غرابت ہے اس لیے ہم نے اسے بھی وارد نہیں کیا۔صفحہ نمبر7036صحیح بخاری شریف میں ہے کہ  یہ آیت زینب بنت جحش اور زید بن حارثہ رضی اللہ عنہ کے بارے میں اتری ہے ۔   [صحیح بخاری:4787] ‏  ابن ابی حاتم میں ہے کہ  اللہ تعالیٰ نے پہلے ہی سے اپنے نبی کریم  صلی اللہ علیہ وسلم  کو خبر دے دی تھی کہ زینب رضی اللہ عنہا آپ  صلی اللہ علیہ وسلم  کے نکاح میں آئیں گی۔ یہی بات تھی جسے آپ  صلی اللہ علیہ وسلم  نے ظاہر نہ فرمایا اور زید رضی اللہ عنہ کو سمجھایا کہ وہ اپنی بیوی کو الگ نہ کریں۔ ام المؤمنین سیدہ عائشہ فرماتی ہیں ”نبی کریم  صلی اللہ علیہ وسلم  اگر اللہ کی وحی کتاب اللہ میں سے ایک آیت بھی چھپانے والے ہوتے تو اس آیت کو چھپالیتے ۔   [صحیح مسلم:177] ‏صفحہ نمبر7037  «وَطَرْ»  کے معنی حاجت کے ہیں۔ مطلب یہ ہے کہ جب سیدہ زید رضی اللہ عنہ ان سے سیر ہوگئے اور باوجود سمجھانے بجھانے کے بھی میل ملاپ قائم نہ رہ سکا بلکہ طلاق ہو گئی تو اللہ تعالیٰ نے زینب رضی اللہ عنہا کو اپنے نبی  صلی اللہ علیہ وسلم  کے نکاح میں دے دیا۔ اس لیے ولی کے ایجاب و قبول سے مہر اور گواہوں کی ضرورت نہ رہی۔  مسند احمد میں ہے  سیدہ زینب رضی اللہ عنہا کی عدت پوری ہو چکی تو رسول اللہ  صلی اللہ علیہ وسلم  نے زید بن حارثہ رضی اللہ عنہ سے کہا کہ  تم جاؤ اور انہیں مجھ سے نکاح کرنے کا پیغام پہنچاؤ ۔ سیدنا زید رضی اللہ عنہ گئے اس وقت آپ رضی اللہ عنہا آٹا گوندھ رہی تھیں۔ سیدنا زید رضی اللہ عنہ پر ان کی عظمت اس قدر چھائی کہ سامنے پڑ کر بات نہ کر سکے منہ پھیر کر بیٹھ گئے اور ذکر کیا۔ سیدہ زینب رضی اللہ عنہا نے فرمایا ”ٹھہرو! میں اللہ تعالیٰ سے استخارہ کر لوں۔‏“  یہ تو کھڑی ہو کر نماز پڑھنے لگیں ادھر رسول  صلی اللہ علیہ وسلم  پر وحی اتری جس میں اللہ تعالیٰ نے فرمایا ” میں نے ان کا نکاح تجھ سے کر دیا “۔ چنانچہ اسی وقت نبی کریم  صلی اللہ علیہ وسلم  بے اطلاع چلے آئے،، پھر ولیمے کی دعوت میں آپ  صلی اللہ علیہ وسلم  نے ہم سب کو گوشت روٹی کھلائی۔ لوگ کھا پی کر چلے گئے مگر چند آدمی وہیں بیٹھے باتیں کرتے رہے۔  آپ  صلی اللہ علیہ وسلم  باہر نکل کر اپنی بیویوں کے حجرے کے پاس گئے۔ آپ  صلی اللہ علیہ وسلم  انہیں السلام علیک کرتے تھے اور وہ آپ  صلی اللہ علیہ وسلم  سے دریافت کرتی تھیں کہ فرمائیے بیوی صاحبہ سے خوش تو ہیں؟ مجھے یہ یاد نہیں کہ میں نے نبی کریم  صلی اللہ علیہ وسلم  کو خبر دی یا آپ  صلی اللہ علیہ وسلم  خبر دیئے گئے کہ لوگ وہاں سے چلے گئے۔ اس کے بعد آپ  صلی اللہ علیہ وسلم  اس گھر کی طرف تشریف لے گئے میں بھی آپ  صلی اللہ علیہ وسلم  کے ہمراہ تھا میں نے آپ  صلی اللہ علیہ وسلم  کے ساتھ ہی جانے کا ارادہ کیا لیکن آپ  صلی اللہ علیہ وسلم  نے پردہ گرا دیا اور میرے اور آپ  صلی اللہ علیہ وسلم  کے درمیان حجاب ہو گیا اور پردے کی آیتیں اتریں اور صحابہ رضی اللہ عنہم کو نصیحت کی گئی اور فرما دیا گیا کہ ” نبی  صلی اللہ علیہ وسلم  کے گھروں میں بے اجازت نہ جاؤ “ ۔   [صحیح مسلم:1428] ‏صفحہ نمبر7038صحیح بخاری شریف میں ہے  سیدہ زینب رضی اللہ عنہا اور ازواج مطہرات  «رَضِيَ اللَّهُ عَنْهُنَّ وَأَرْضَاهُنَّ»  سے فخراً کہا کرتی تھیں کہ ”تم سب کے نکاح تمہارے ولی وارثوں نے کئے اور میرا نکاح خود اللہ تعالیٰ نے ساتویں آسمان پر کرا دیا“ ۔   [صحیح بخاری:7420] ‏  سورۃ النور کی تفسیر میں ہم یہ روایت بیان کر چکے ہیں کہ ”سیدہ زینب رضی اللہ عنہا نے کہا میرا نکاح آسمان سے اترا اور ان کے مقابلے پر سیدہ عائشہ رضی اللہ عنہا نے فرمایا ”میری برأت کی آیتیں آسمان سے اتریں“ جس کا سیدہ زینب رضی اللہ عنہا نے اقرار کیا۔صفحہ نمبر7039ابن جریر میں ہے  ام المؤمنین سیدہ زینب رضی اللہ عنہا نے رسول  صلی اللہ علیہ وسلم  سے ایک مرتبہ کہا ”مجھ میں اللہ تعالیٰ نے تین خصوصیتیں رکھی ہیں جو آپ  صلی اللہ علیہ وسلم  کی اور بیویوں میں نہیں ایک تو یہ کہ میرا اور آپ  صلی اللہ علیہ وسلم  کا دادا ایک ہے۔ دوسرے یہ کہ اللہ تعالیٰ نے آسمان سے مجھے آپ  صلی اللہ علیہ وسلم  کے نکاح میں دیا۔ تیسرے یہ کہ ہمارے درمیان سفیر جبرائیل علیہ السلام تھے“ ۔   [تفسیر ابن جریر الطبری:28526:ضعیف و مرسل] ‏  پھر فرماتا ہے ” ہم نے ان سے نکاح کرنا تیرے لیے جائز کر دیا تاکہ مسلمانوں پر ان کے لے پالک لڑکوں کو بیویوں کے بارے میں جب انہیں طلاق دے دی جائے کوئی حرج نہ رہے “۔ یعنی وہ اگر چاہیں ان سے نکاح کر سکیں۔  نبی کریم  صلی اللہ علیہ وسلم  نے نبوت سے پہلے زید کو اپنا متنبی بنا رکھا تھا۔ عام طور پر انہیں زید بن محمد  صلی اللہ علیہ وسلم  کہا جاتا تھا۔ قرآن نے اس نسبت سے بھی ممانعت کر دی اور حکم دیا کہ ” انہیں اپنے حقیقی باپ کی طرف نسبت کرکے پکارا کرو “۔صفحہ نمبر7040پھر سیدنا زید رضی اللہ عنہ نے جب سیدہ زینب رضی اللہ عنہا کو طلاق دے دی تو اللہ پاک نے انہیں اپنے نبی کریم  صلی اللہ علیہ وسلم  کے نکاح میں دے کر یہ بات بھی ہٹادی۔ جس آیت میں حرام عورتوں کا ذکر کیا ہے وہاں بھی یہی فرمایا کہ ” تمہارے اپنے صلبی لڑکوں کی بیویاں تم پر حرام ہیں “۔ تاکہ لے پالک لڑکوں کی لڑکیاں اس حکم سے خارج رہیں۔ کیونکہ ایسے لڑکے عرب میں بہت تھے۔ یہ امر اللہ کے نزدیک مقرر ہو چکا تھا۔ اس کا ہونا حتمی، یقینی اور ضروری تھا۔ اور سیدہ زینب رضی اللہ عنہا کو یہ شرف ملنا پہلے ہی سے لکھا جا چکا تھا کہ وہ ازواج مطہرات امہات المؤمنین میں داخل ہوں رضی اللہ عنہا۔صفحہ نمبر7041"
  33,38,"لے پالک کی بیوی سے متعلق حکم ٭٭فرماتا ہے کہ ” جب اللہ کے نزدیک اپنے لے پالک متبنی کی بیوی سے اس کی طلاق کے بعد نکاح کرنا حلال ہے پھر اس میں نبی کریم  صلی اللہ علیہ وسلم  پر کیا حرج ہے اگلے نبیوں پر جو جو حکم اللہ نازل فرماتے تھے۔ ان پر عمل کرنے میں ان پر کوئی حرج نہ تھا “۔  اس سے منافقوں کے اس قول کا رد کرنا ہے کہ دیکھو اپنے آزاد کردہ غلام اور لے پالک لڑکے کی بیوی سے نکاح کر لیا۔ اس اللہ کے مقدر کردہ امور ہو کر ہی رہتے ہیں، وہ جو چاہتا ہے ہوتا ہے جو نہیں چاہتا نہیں ہوتا۔صفحہ نمبر7042"
  33,39,"امی خاتم الانبیاء صلی اللہ علیہ وسلم ٭٭ان کی تعریف ہو رہی ہے جو اللہ کی مخلوق کو اللہ کے پیغام پہنچاتے ہیں اور امانت اللہ کی ادائیگی کرتے ہیں اور اس سے ڈرتے رہتے ہیں اور سوائے اللہ کے کسی کا خوف نہیں کرتے، کسی کی سطوت و شان سے مرعوب ہو کر پیغام اللہ کا پہنچانے میں خوف نہیں کھاتے۔ اللہ تعالیٰ کی نصرت و امداد کافی ہے۔ اس منصب کی ادائیگی میں سب کے پیشوا بلکہ ہر اک امر میں سب کے سردار محمد  صلی اللہ علیہ وسلم  ہیں۔  خیال فرمائیے کہ مشرق و مغرب کے ہر ایک بنی آدم کو نبی کریم  صلی اللہ علیہ وسلم  نے اللہ کے دین کی تبلیغ کی۔ اور جب تک اللہ کا دین چار دانگ عالم میں پھیل نہ گیا، آپ  صلی اللہ علیہ وسلم  مسلسل مشقت کے ساتھ اللہ کے دین کی اشاعت میں مصروف رہے۔ آپ  صلی اللہ علیہ وسلم  سے پہلے تمام انبیاء علیہم السلام اپنی اپنی قوم ہی کی طرف آتے رہے لیکن نبی کریم  صلی اللہ علیہ وسلم  ساری دنیا کی طرف اللہ کے رسول بن کر آئے تھے۔  قرآن میں فرمان الٰہی ہے کہ  «قُلْ يَا أَيُّهَا النَّاسُ إِنِّي رَسُولُ اللَّهِ إِلَيْكُمْ جَمِيعًا»    [7-الأعراف:158] ‏ ” لوگوں میں اعلان کر دو کہ میں تم سب کی طرف اللہ کا رسول ہوں “  «سَلَامٌ عَلَیْهِ» ۔  پھر آپ  صلی اللہ علیہ وسلم  کے بعد منصب تبلیغ آپ  صلی اللہ علیہ وسلم  کی امت کو ملا۔ ان میں سب کے سردار آپ  صلی اللہ علیہ وسلم  کے صحابہ ہیں رضوان اللہ علیہم۔ جو کچھ انہوں نے نبی کریم  صلی اللہ علیہ وسلم  سے سیکھا تھا، سب کچھ بعد والوں کو سکھا دیا۔ تمام اقوال و افعال جو احوال دن اور رات کے، سفر و حضر کے، ظاہر و پوشیدہ دنیا کے سامنے رکھ دئیے۔ اللہ ان پر اپنی رضا مندی نازل فرمائے۔  پھر ان کے بعد والے ان کے وارث ہوئے اور اسی طرح پھر بعد والے اپنے سے پہلے والوں کے وارث بنے اور اللہ کا دین ان سے پھیلتا رہا۔ اور قرآن و حدیث لوگوں تک پہنچتے رہے ہدایت والے ان کی اقتداء سے منور ہوتے رہے اور توفیق خیر والے ان کے مسلک پر چلتے رہے۔ اللہ کریم سے ہماری دعا ہے کہ وہ ہمیں بھی ان میں سے کر دے۔صفحہ نمبر7043مسند احمد میں ہے  تم میں سے کوئی اپنا آپ ذلیل نہ کرے۔ لوگوں نے کہا نبی کریم  صلی اللہ علیہ وسلم  یہ کیسے! فرمایا:  خلاف شرع کام دیکھ کر، لوگوں کے خوف کے مارے خاموش ہو رہے۔ قیامت کے دن اس سے بازپرس ہوگی کہ ”تو کیوں خاموش رہا؟“ یہ کہے گا کہ ”لوگوں کے ڈر سے۔‏“ اللہ تعالیٰ فرمائے گا ” سب سے زیادہ خوف رکھنے کے قابل تو میری ذات تھی “  ۔   [سنن ابن ماجه:4008، قال الشيخ الألباني:صحیح] ‏  پھر اللہ تعالیٰ منع فرماتا ہے کہ ” کسی کو نبی کریم  صلی اللہ علیہ وسلم  کا صاحبزادہ کہا جائے “۔ لوگ جو زید بن محمد کہتے تھے جس کا بیان اوپر گزر چکا ہے۔ تو اللہ تعالیٰ فرماتا ہے کہ ” نبی کریم  صلی اللہ علیہ وسلم  زید کے والد نہیں “۔  یہی ہوا کہ نبی کریم  صلی اللہ علیہ وسلم  کی کوئی نرینہ اولاد بلوغت کو پہنچی ہی نہیں۔ قاسم، طیب اور طاہر تین بچے خدیجہ رضی اللہ عنہا کے بطن سے، ماریہ قبطیہ رضی اللہ عنہا سے ایک بچہ ہوا جس کا نام ابراہیم لیکن یہ بھی دودھ پلانے کے زمانے میں ہی انتقال کر گئے۔ آپ کی لڑکیاں خدیجہ سے چار تھیں زینب، رقیہ، ام کلثوم اور فاطمہ رضی اللہ عنہم اجمعین ان میں سے تین تو آپ  صلی اللہ علیہ وسلم  کی زندگی میں ہی رحلت فرما گئیں صرف فاطمہ رضی اللہ عنہا کا انتقال آپ  صلی اللہ علیہ وسلم  کے چھ ماہ بعد ہوا۔  پھر فرماتا ہے ” بلکہ آپ  صلی اللہ علیہ وسلم  اللہ کے رسول اور خاتم الانبیاء ہیں “۔ جیسے فرمایا  «اللَّهُ أَعْلَمُ حَيْثُ يَجْعَلُ رِسَالَتَهُ»    [6-الأنعام:124] ‏ ” اللہ خوب جانتا ہے جہاں اپنی رسالت رکھتا ہے “۔ یہ آیت نص ہے اس امر پر کہ آپ  صلی اللہ علیہ وسلم  کے بعد کوئی نبی نہیں۔ اور جب نبی ہی نہیں تو رسول کہاں؟ کوئی نبی، رسول آپ  صلی اللہ علیہ وسلم  کے بعد نہیں آئے گا۔ رسالت تو نبوت سے بھی خاص چیز ہے۔ ہر رسول نبی ہے لیکن ہر نبی رسول نہیں۔  متواتر احادیث سے بھی نبی کریم  صلی اللہ علیہ وسلم  کا ختم الانبیاء ہونا ثابت ہے۔ بہت سے صحابہ سے یہ حدیثیں روایت کی گئی ہیں۔ مسند احمد میں ہے  نبی کریم  صلی اللہ علیہ وسلم  فرماتے ہیں  میری مثال نبیوں میں ایسی ہے جیسے کسی شخص نے ایک بہت اچھا اور پورا مکان بنایا لیکن اس میں ایک اینٹ کی جگہ چھوڑ دی جہاں کچھ نہ رکھا لوگ اسے چاروں طرف سے دیکھتے بھالتے اور اس کی بناوٹ سے خوش ہوتے لیکن کہتے کیا اچھا ہو تاکہ اس اینٹ کی جگہ پُر کر لی جاتی۔ پس میں نبیوں میں اسی اینٹ کی جگہ ہوں  ۔   [سنن ترمذي:3613، قال الشيخ الألباني:صحیح] ‏ امام ترمذی بھی اس حدیث کو لائے ہیں اور اسے حسن صحیح کہا ہے۔صفحہ نمبر7044مسند احمد میں ہے  رسول  صلی اللہ علیہ وسلم  فرماتے ہیں  رسالت اور نبوت ختم ہوگئی، میرے بعد نہ کوئی رسول ہے نہ نبی ۔ صحابہ رضی اللہ عنہم پر یہ بات گراں گزری تو آپ  صلی اللہ علیہ وسلم  نے فرمایا:  لیکن خوش خبریاں دینے والے ۔ صحابہ رضی اللہ عنہم نے پوچھا خوشخبریاں دینے والے کیا ہیں۔ فرمایا:  مسلمانوں کے خواب جو نبوت کے اجزأ میں سے ایک جز ہیں  ۔   [سنن ترمذي:2272، قال الشيخ الألباني:صحیح] ‏ یہ حدیث بھی ترمذی شریف میں ہے اور امام ترمذی اسے صحیح غریب کہتے ہیں۔  محل کی مثال والی حدیث ابوداؤد طیالسی میں بھی ہے۔ اس کے آخر میں یہ ہے کہ  میں اس اینٹ کی جگہ ہوں مجھ سے انبیاء علیہم الصلوۃ السلام ختم کئے گئے ۔   [صحیح بخاری:3534] ‏ اسے بخاری، مسلم اور ترمذی بھی لائے ہیں۔  مسند کی اس حدیث کی ایک سند میں ہے کہ  میں آیا اور میں نے اس خالی اینٹ کی جگہ پر کر دی ۔   [صحیح مسلم:2286] ‏صفحہ نمبر7045مسند میں ہے   میرے بعد نبوت نہیں مگر خوشخبری والے ۔ پوچھا گیا یا رسول اللہ  صلی اللہ علیہ وسلم  وہ کیا ہیں؟ فرمایا:  اچھے خواب  یا فرمایا:  نیک خواب  ۔   [مسند احمد:454/5:صحیح] ‏  عبدالرزاق وغیرہ میں محل کی اینٹ کی مثال والی حدیث میں ہے کہ  لوگ اسے دیکھ کر محل والے سے کہتے ہیں کہ تو نے اس اینٹ کی جگہ کیوں چھوڑ دی؟ پس میں وہ اینٹ ہوں ۔   [صحیح بخاری:3535] ‏  صحیح مسلم شریف میں ہے  رسول  صلی اللہ علیہ وسلم  فرماتے ہیں  مجھے تمام انبیاء پر چھ فضیلتیں دی گئی ہیں، مجھے جامع کلمات عطا فرمائے گئے ہیں۔ صرف رعب سے میری مدد کی گئی ہے۔ میرے لیے غنیمت کا مال حلال کیا گیا۔ میرے لیے ساری زمین مسجد اور وضو بنائی گئی، میں ساری مخلوق کی طرف نبی بنا کر بھیجا گیا ہوں۔ اور میرے ساتھ نبیوں کو ختم کر دیا گیا  ۔   [صحیح مسلم:523] ‏ یہ حدیث ترمذی میں بھی ہے اور امام ترمذی اسے حسن صحیح کہتے ہیں۔  صحیح مسلم وغیرہ میں محل مثال والی روایت میں یہ الفاظ بھی آئے ہیں کہ  میں آیا اور میں نے اس اینٹ کی جگہ پوری کر دی ۔  مسند میں ہے  میں اللہ کے نزدیک نبیوں کا علم کرنے والا تھا اس وقت جبکہ آدم علیہ السلام پوری طور پر پیدا بھی نہیں ہوئے تھے ۔   [مسند احمد:127/4:صحیح] ‏  اور حدیث میں ہے  میرے کئی نام ہیں، میں محمد ہوں اور میں احمد ہوں اور میں ماحی ہوں اللہ تعالیٰ میری وجہ سے کفر کو مٹا دے گا اور میں حاشر ہوں تمام لوگوں کا حشر میرے قدموں تلے ہو گا اور میں عاقب ہوں جس کے بعد کوئی نبی نہیں ۔   [صحیح بخاری:3532] ‏  عبداللہ بن عمرو رضی اللہ عنہما فرماتے ہیں  ایک روز نبی کریم  صلی اللہ علیہ وسلم  ہمارے پاس آئے گویا کہ آپ  صلی اللہ علیہ وسلم  رخصت کر رہے ہیں اور تین مرتبہ فرمایا:  میں امی نبی ہوں میرے بعد کوئی نبی نہیں۔ میں فاتح کلمات دیا گیا ہوں جو نہایت جامع اور پورے ہیں۔ میں جانتا ہوں کہ جہنم کے داروغے کتنے ہیں اور عرش کے اٹھانے والے کتنے ہیں۔ میرا اپنی امت سے تعارف کرایا گیا ہے۔ جب تک میں تم میں ہوں میری سنتے رہو اور مانتے چلے جاؤ۔ جب میں رخصت ہو جاؤں تو کتاب اللہ کو مضبوط تھام لو اس کے حلال کو حلال اور اس کے حرام کو حرام سمجھو  ۔   [مسند احمد:172/2:ضعیف] ‏صفحہ نمبر7046اس بارے میں اور بھی بہت سی حدیثیں ہیں۔ اللہ تعالیٰ کی اس وسیع رحمت پر اس کا شکر کرنا چاہیئے کہ اس نے اپنے رحم و کرم سے ایسے عظیم رسول  صلی اللہ علیہ وسلم  کو ہماری طرف بھیجا اور انہیں ختم المرسلین اور خاتم الانبیاء بنایا اور یکسوئی والا، آسان، سچا اور سہل دین آپ  صلی اللہ علیہ وسلم  کے ہاتھوں کمال کو پہنچایا۔  رب العالمین نے اپنی کتاب میں اور رحمتہ للعالمین نے اپنی متواتر احادیث میں یہ خبر دی کہ آپ  صلی اللہ علیہ وسلم  کے بعد کوئی نبی نہیں۔ پس جو شخص بھی آپ  صلی اللہ علیہ وسلم  کے بعد نبوت یا رسالت کا دعویٰ کرے وہ جھوٹا، مفتری، دجال، گمراہ اور گمراہ کرنے والا ہے۔ گو وہ شعبدے دکھائے اور جادوگری کرے اور بڑے کمالات اور عقل کو حیران کر دینے والی چیزیں پیش کرے اور طرح طرح کی بے رنگ یاں دکھائے لیکن عقلمند جانتے ہیں کہ یہ سب فریب دھوکہ اور مکاری ہے۔  یمن کے مدعی نبوت عنسی اور یمانہ کے مدعی نبوت مسیلمہ کذاب کو دیکھ لو کہ دنیا نے انہیں جیسے یہ تھے سمجھ لیا اور ان کی اصلیت سب پر ظاہر ہو گئ۔ یہی حال ہو گا ہر اس شخص کا جو قیامت تک اس دعوے سے مخلوق کے سامنے آئے گا کہ اس کا جھوٹ اور اس کی گمراہی سب پر کھل جائے گی۔ یہاں تک کہ سب سے آخری دجال مسیح آئے گا۔ اس کی علامتوں سے بھی ہر عالم اور ہر مومن اس کا کذاب ہونا جان لے گا پس یہ بھی اللہ کی ایک نعمت ہے کہ ایسے جھوٹے دعوے داروں کو یہ نصیب ہی نہیں ہوتا کہ وہ نیکی کے احکام دیں اور برائی سے روکیں۔ ہاں جن احکام میں ان کا اپنا کوئی مقصد ہوتا ہے ان پر بہت زورر دیتے ہیں۔ ان کے اقوال، افعال افترا اور فجور والے ہوتے۔  جیسے فرمان باری ہے۔  «هَلْ أُنَبِّئُكُمْ عَلَى مَنْ تَنَزَّلُ الشَّيَاطِينُ تَنَزَّلُ عَلَى كُلِّ أَفَّاكٍ أَثِيمٍ»    [26-الشعراء:222-221] ‏ الخ، یعنی ” کیا میں تمہیں بتاؤں کہ شیاطن کن کے پاس آتے ہیں؟ ہر ایک بہتان باز گنہگار کے پاس “۔  سچے نبیوں کا حال اس کے بالکل برعکس ہوتا ہے وہ نہایت نیکی والے، بہت سچے ہدایت والے، استقامت والے، قول و فعل کے اچھے، نیکیوں کا حکم دینے والے، برائیوں سے روکنے والے ہوتے ہیں۔ ساتھ ہی اللہ کی طرف سے ان کی تائید ہوتی ہے۔ معجزوں سے اور خارق عادت چیزوں سے ان کی سچائی اور زیادہ ظاہر ہوتی ہے۔ اور اس قدر ظاہر واضح اور صاف دلیلیں ان کی نبوت پر ہوتی ہیں کہ ہر قلب سلیم ان کے ماننے پر مجبور ہو جاتا ہے اللہ تعالیٰ اپنے تمام سچے نبیوں پر قیامت تک درود سلام نازل فرماتا رہے۔صفحہ نمبر7047"
  33,40,"33:39"
  33,41,"بہترین دعا ٭٭بہت سی نعمتوں کے انعام کرنے والے اللہ کا حکم ہو رہا ہے کہ ” ہمیں اس کا بکثرت ذکر کرنا چاہیئے اور اس پر بھی ہمیں نعمتوں اور بڑے اجر و ثواب کا وعدہ دیا جاتا ہے “۔   ایک مرتبہ رسول  صلی اللہ علیہ وسلم  نے فرمایا:  کیا میں تمہارے بہتر عمل اور بہت ہی زیادہ پاکیزہ کام اور سب سے بڑے درجے کی نیکی اور سونے چاندی کو راہ اللہ خرچ کرنے سے بھی زیادہ بہتر اور جہاد سے بھی افضل کام نہ بتاؤں؟  لوگوں نے پوچھا نبی کریم  صلی اللہ علیہ وسلم  وہ کیا ہے؟ فرمایا:  اللہ عزوجل کا ذکر  ۔   [سنن ترمذي:3377،قال الشيخ الألباني:صحیح] ‏ یہ حدیث پہلے  «وَالذَّاكِرِينَ اللَّهَ كَثِيرًا وَالذَّاكِرَاتِ»    [33-الأحزاب:35] ‏ کی تفسیر میں بھی گزر چکی ہے۔  سیدنا ابوہریرہ رضی اللہ عنہ فرماتے ہیں  میں نے رسول  صلی اللہ علیہ وسلم  سے یہ دعا سنی ہے جسے میں کسی وقت ترک نہیں کرتا۔ دعا یہ ہے  «اللَّهُمَّ، اجْعَلْنِي أُعْظِمُ شُكْرَكَ، وَأَتْبَعُ نَصِيحَتَكَ، وَأُكْثِرُ ذِكْرَكَ، وَأَحْفَظُ وَصِيَّتَكَ»  یعنی اے اللہ تو مجھے اپنا بہت بڑا شکر گزار، فرماں بردار، بکثرت ذکر کرنے والا اور تیرے احکام کی حفاظت کرنے والا بنا دے ۔   [سنن ترمذي:3604،قال الشيخ الألباني:ضعیف] ‏   دو اعرابی رسول مقبول  صلی اللہ علیہ وسلم  کے پاس آئے، ایک نے پوچھا ”سب سے اچھا شخص کون ہے؟“ آپ  صلی اللہ علیہ وسلم  نے فرمایا:  جو لمبی عمر پائے، اور نیک اعمال کرے ۔ دوسرے نے پوچھا ”حضور  صلی اللہ علیہ وسلم  احکام اسلام تو بہت سارے ہیں مجھے کوئی چوٹی کا حکم بتا دیجئیے کہ اس میں چمٹ جاؤں۔‏“ آپ  صلی اللہ علیہ وسلم  نے فرمایا:  ذکر اللہ میں ہر وقت اپنی زبان کو تر رکھ  ۔   [سنن ترمذي:3375،قال الشيخ الألباني:صحیح] ‏   فرماتے ہیں اللہ تعالیٰ کا ذکر میں ہر وقت مشغول رہو یہاں تک کہ لوگ تمہیں مجنوں کہنے لگیں    [سلسلة احادیث ضعیفه البانی:517:ضعیف] ‏   فرماتے ہیں اللہ تعالیٰ کا بہ کثرت ذکر کرو یہاں تک کہ منافق تمہیں ریا کار کہنے لگیں ۔   [طبرانی کبیر:12786:ضعیف] ‏   فرماتے ہیں جو لوگ کسی مجلس میں بیٹھیں اور وہاں اللہ کا ذکر نہ کریں وہ مجلس قیامت کے دن ان پر حسرت افسوس کا باعث بنے گی ۔   [مسند احمد:224/2:صحیح] ‏صفحہ نمبر7049حضرت عبداللہ بن عباس رضی اللہ عنہ فرماتے ہیں ”ہر فرض کام کی کوئی حد ہے، پھر عذر کی حالت میں وہ معاف بھی ہے لیکن ذکر اللہ کی کوئی حد نہیں نہ وہ کسی وقت ٹلتا ہے۔ ہاں کوئی دیوانہ ہو تو اور بات ہے۔ کھڑے بیٹھے لیٹے رات کو دن کو خشکی میں تری میں سفر میں حضر میں غنا میں فقر میں صحت میں بیماری پوشیدگی میں ظاہر میں غرض ہر حال میں ذکر اللہ کرنا چاہیئے۔ صبح شام اللہ کی تسبیح بیان کرنی چاہیئے۔ تم جب یہ کرو گے تو اللہ تم پر اپنی رحمتیں نازل فرمائے گا اور فرشتے تمہارے لیے ہر وقت دعاگو رہیں گے۔‏“  اس بارے میں اور بھی بہت سی احادیث و آثار ہیں۔ اس آیت میں بھی بکثرت ذکر اللہ کرنے کی ہدایت ہو رہی ہے۔ بزرگوں نے ذکر اللہ اور وظائف کی بہت سی مستقل کتابیں لکھی ہیں۔ جیسے امام نسائی، امام معمری رحمہ اللہ علیہم وغیرہ۔ ان سب میں بہترین کتاب اس موضوع پر امام نووی رحمہ اللہ علیہ کی ہے۔  صبح شام اس کی تسبیح بیان کرتے رہو۔ جیسے فرمایا  «فَسُبْحَانَ اللَّهِ حِينَ تُمْسُونَ وَحِينَ تُصْبِحُونَ وَلَهُ الْحَمْدُ فِي السَّمَاوَاتِ وَالْأَرْضِ وَعَشِيًّا وَحِينَ تُظْهِرُونَ»    [30-الروم:18-17] ‏، ” اللہ کے لیے پاکی ہے۔ جب تم شام کرو اور جب تم صبح کرو، اسی کے لیے حمد ہے آسمانوں میں اور زمین میں اور بعد از زوال اور ظہر کے وقت “۔صفحہ نمبر7050پھر اس کی فضیلت بیان کرنے اور اس کی طرف رغبت دلانے کے لیے فرماتا ہے ” وہ خود تم پر رحمت بھیج رہا ہے “۔ یعنی جب وہ تمہاری یاد رکھتا ہے تو پھر کیا وجہ کہ تم اس کے ذکر سے غفلت کرو؟  جیسے فرمایا  «كَمَآ اَرْسَلْنَا فِيْكُمْ رَسُوْلًا مِّنْكُمْ يَتْلُوْا عَلَيْكُمْ اٰيٰتِنَا وَيُزَكِّيْكُمْ وَيُعَلِّمُكُمُ الْكِتٰبَ وَالْحِكْمَةَ وَيُعَلِّمُكُمْ مَّا لَمْ تَكُوْنُوْا تَعْلَمُوْنَ فَاذْكُرُونِي أَذْكُرْكُمْ وَاشْكُرُوا لِي وَلَا تَكْفُرُونِ»    [2-البقرة:152-151] ‏، ” جس طرح ہم نے تم میں خود تم ہی میں سے رسول بھیجا جو تم پر ہماری کتاب پڑھتا ہے اور وہ سکھاتا ہے جسے تم جانتے ہی نہ تھے۔ پس تم میرا ذکر کرو میں تمہاری یاد کروں گا اور تم میرا شکر کرو اور میری ناشکری نہ کرو “۔  حدیث قدسی میں ہے  اللہ تعالیٰ فرماتا ہے ” جو مجھے اپنے دل میں یاد کرتا ہے میں بھی اسے اپنے دل میں یاد کرتا ہوں۔ اور جو مجھے کسی جماعت میں یاد کرتا ہے میں بھی اسے جماعت میں یاد کرتا ہوں جو اس کی جماعت سے بہتر ہوتی ہے “ ۔   [صحیح بخاری:7405] ‏صفحہ نمبر7051  «الصَّلَاةُ»  جب اللہ کی طرف مضاف ہو تو مطلب یہ ہوتا ہے کہ اللہ تعالیٰ اس کی بھلائی اپنے فرشتوں کے سامنے بیان کرتا ہے۔ اور قول میں ہے مراد اس کی رحمت ہے۔ اور دونوں قولوں کا انجام ایک ہی ہے۔ فرشتوں کی  «الصَّلَاةُ»  ان کی دعا اور استغفار ہے۔  جیسے اور آیت میں ہے  «الَّذِينَ يَحْمِلُونَ الْعَرْشَ وَمَنْ حَوْلَهُ يُسَبِّحُونَ بِحَمْدِ رَبِّهِمْ وَيُؤْمِنُونَ بِهِ وَيَسْتَغْفِرُونَ لِلَّذِينَ آمَنُوا رَبَّنَا وَسِعْتَ كُلَّ شَيْءٍ رَحْمَةً وَعِلْمًا فَاغْفِرْ لِلَّذِينَ تَابُوا وَاتَّبَعُوا سَبِيلَكَ وَقِهِمْ عَذَابَ الْجَحِيمِ رَبَّنَا وَأَدْخِلْهُمْ جَنَّاتِ عَدْنٍ الَّتِي وَعَدْتَهُمْ وَمَنْ صَلَحَ مِنْ آبَائِهِمْ وَأَزْوَاجِهِمْ وَذُرِّيَّاتِهِمْ إِنَّكَ أَنْتَ الْعَزِيزُ الْحَكِيمُ وَقِهِمُ السَّيِّئَاتِ»    [40-غافر:7-9] ‏، ” عرش کے اٹھانے والے اور اس کے آس پاس والے اپنے رب کی حمد و تسبیح بیان کرتے ہیں، اس پر ایمان لاتے ہیں اور مومن بندوں کے لیے استغفار کرتے ہیں کہ اے ہمارے رب تو نے ہرچیز کو رحمت و علم سے گھیر لیا ہے۔ اے اللہ تو انہیں بخش جو توبہ کرتے ہیں اور تیری راہ پر چلتے ہیں۔ انہیں عذاب جہنم سے بھی نجات دے۔ انہیں ان جنتوں میں لے جا جن کا تو ان سے وعدہ کر چکا ہے۔ اور انہیں بھی ان کے ساتھ پہنچا جو ان کے باپ دادوں بیویوں اور اولادوں میں سے نیک ہیں، انہیں برائیوں سے بچا لے۔ وہ اللہ اپنی رحمت کو تم پر نازل فرما کر اپنے فرشتوں کی دعا کو تمہارے حق میں قبول فرما کر تمہیں جہالت وو ضلالت کی اندھیریوں سے نکال کر ھدایت و یقین کے نور کی طرف لے جاتا ہے۔ اللہ تعالیٰ دنیا اور آخرت میں مومنوں پر رحیم و کریم ہے “۔  دنیا میں حق کی طرف ان کی راہنمائی کرتا ہے اور روزیاں عطا فرماتا ہے اور آخرت میں گھبراہٹ اور ڈر خوف سے بچا لے گا۔ فرشتے آ کر انہیں بشارت دیں گے کہ تم جہنم سے آزاد ہو اور جنتی ہو۔ کیونکہ ان فرشتوں کے دل مومنوں کی محبت و الفت سے پُر ہیں۔   نبی کریم  صلی اللہ علیہ وسلم  ایک مرتبہ اپنے اصحاب رضی اللہ عنہم کے ساتھ راستے سے گزر رہے تھے۔ ایک چھوٹا بچہ راستے میں تھا اس کی ماں نے ایک جماعت کو آتے ہوئے دیکھا تو میرا بچہ میرا بچہ کہتی ہوئی دوڑی اور بچے کو گود میں لے کر ایک طرف ہٹ گئی۔ ماں کی اس محبت کو دیکھ کر صحابہ رضی اللہ عنہم نے کہا یا رسول اللہ  صلی اللہ علیہ وسلم  خیال تو فرمائیے کیا یہ اپنے بچے کو آگ میں ڈال دے گی؟ نبی کریم  صلی اللہ علیہ وسلم  ان کے مطلب کو سمجھ کر فرمانے لگے  قسم اللہ کی! اللہ تعالیٰ بھی اپنے دوستوں کو آگ میں نہیں ڈالے گا  ۔   [مسند احمد:104/3:صحیح] ‏صفحہ نمبر7052صحیح بخاری شریف میں ہے کہ  نبی کریم  صلی اللہ علیہ وسلم  نے ایک قیدی عورت کو دیکھا کہ اس نے اپنے بچے کو دیکھتے ہی اٹھا لیا اور اپنے کلیجے سے لگا کر اسے دودھ پلانے لگی، آپ  صلی اللہ علیہ وسلم  نے فرمایا:  بتاؤ تو اگر اس کے اختیار میں ہو تو کیا یہ اپنی خوشی سے اپنے بچے کو آگ میں ڈال دے گی؟  صحابہ رضی اللہ عنہم نے کہا ہرگز نہیں۔ آپ  صلی اللہ علیہ وسلم  نے فرمایا:  قسم ہے اللہ کی اللہ تعالیٰ اپنے بندوں پر اس سے بھی زیادہ مہربان ہے، اللہ کی طرف سے ان کا ثمرہ جس دن یہ اس سے ملیں گے سلام ہوگا  ۔   [صحیح بخاری:5999] ‏  جیسے فرمایا  «سَلَامٌ قَوْلًا مِّن رَّبٍّ رَّحِيمٍ»    [36-یس:58] ‏  قتادہ رحمہ اللہ فرماتے ہیں ”آپس میں ایک دوسرے کو سلام کرے گا۔‏“ اس کی تائید بھی آیت  «دَعْوَاهُمْ فِيهَا سُبْحَانَكَ اللَّهُمَّ وَتَحِيَّتُهُمْ فِيهَا سَلَامٌ وَآخِرُ دَعْوَاهُمْ أَنِ الْحَمْدُ لِلَّهِ رَبِّ الْعَالَمِينَ»    [10-یونس:10] ‏، سے ہوتی ہے۔  اللہ نے ان کے لیے اجر کریم یعنی جنت مع اس کی تمام نعمتوں کے تیار کر رکھی ہے۔ جن میں سے ہر نعمت کھانا پینا پہننا اوڑھنا عورتیں لذتیں منظر وغیرہ ایسی ہیں کہ آج تو کسی کے خواب و خیال میں بھی نہیں آسکتیں، چہ جائیکہ دیکھنے میں یا سننے میں آئیں۔صفحہ نمبر7053"
  33,42,"33:41"
  33,43,"33:41"