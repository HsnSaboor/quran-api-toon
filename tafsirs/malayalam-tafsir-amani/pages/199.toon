tafsir[7]{c,v,t}:
  9,73,"ഹേ, നബിയേ, അവിശ്വാസികളോടും, കപടവിശ്വാസികളോടും സമരം നടത്തിക്കൊള്ളുക; അവരോട്‌ പരുഷത കാണിക്കുകയും ചെയ്യുക. അവരുടെ സങ്കേതം 'ജഹന്നം' [നരകം] ആകുന്നു. (ആ) തിരിച്ചെത്തുന്ന (മടക്ക) സ്ഥാനം എത്രയോ ചീത്തയും!   ‘സമരം ചെയ്യുക’ എന്ന്‌ അര്‍ഥം കല്‍പിക്കപ്പെടാറുള്ള جَاهِدِ (ജാഹിദ്‌) എന്ന ക്രിയയുടെ ധാതുരൂപം جِهَاد (ജിഹാദ്‌) എന്നും مُجَاهَدَة (മുജാഹദത്ത്‌) എന്നും വരും. ഇതിന്‌ ഇമാം റാഗിബ്‌ (رحمه الله) അര്‍ഥം പറഞ്ഞിരിക്കുന്നത്‌ ‘ശത്രുവെ ചെറുക്കുന്നതില്‍ കഴിവ്‌ മുഴുവന്‍ വിനിയോഗിക്കല്‍’ എന്നാകുന്നു. ജിഹാദ്‌ പ്രത്യക്ഷത്തിലുള്ള ശത്രുവിനോടും, പിശാചിനോടും, സ്വന്തം ദേഹത്തോടും എന്നിങ്ങിനെ മൂന്നു തരത്തിലുണ്ടാകാമെന്നും തുടര്‍ന്നുകൊണ്ട്‌ അദ്ദേഹം പ്രസ്‌താവിച്ചിരിക്കുന്നു. കൂടാതെ, ക്വുര്‍ആന്‍ വാക്യങ്ങളും നബിവചനങ്ങളും ഉദ്ധരിച്ചുകൊണ്ട്‌ ദേഹംകൊണ്ടും, ധനംകൊണ്ടും, കൈകൊണ്ടും, നാവുകൊണ്ടും ജിഹാദ്‌ ഉണ്ടാകുമെന്നും അദ്ദേഹം ചൂണ്ടിക്കാട്ടിയിട്ടുണ്ട്‌. അപ്പോള്‍, ഇസ്‌ലാമിന്‍റെ ശത്രുക്കളുമായി പടക്കളത്തില്‍ ഇറങ്ങിക്കൊണ്ട്‌ നടത്തപ്പെടുന്ന ധര്‍മയുദ്ധങ്ങള്‍ വരെയുള്ള എല്ലാതരം സമരങ്ങളും ഉള്‍പ്പെടുന്ന ഒരു വാക്കാണ്‌ ‘ജിഹാദ്‌’ എന്നും, സന്ദര്‍ഭത്തിനും പരിതഃസ്ഥിതിക്കുമനുസരിച്ച്‌ സമരമുറകള്‍ വ്യത്യാസപ്പെടുമെന്നും ഇതില്‍നിന്ന്‌ വ്യക്തമാണ്‌.  അവിശ്വാസികളോടുള്ള സമരത്തില്‍ ധര്‍മയുദ്ധമാണ്‌ പ്രധാനമായും ഉദ്ദേശ്യം. കപടവിശ്വാസികളോടുള്ള സമരത്തില്‍ യുദ്ധം ഉദ്ദേശിക്കപ്പെട്ടിട്ടില്ല. ന്യായങ്ങളും തെളിവുകളും നിരത്തിക്കാട്ടുക, സത്യവിരുദ്ധമായ വാദങ്ങളെ ഖണ്‌ഡിക്കുക, നിയമ നടപടികള്‍ എടുക്കുക മുതലായവയാണ്‌ അവരോടുള്ള സമരമുറകള്‍. നബി (صَلَّى اللَّهُ عَلَيْهِ وَسَلَّمَ) സ്വീകരിച്ചതും അത്‌ തന്നെയായിരുന്നു. ഈ വിഷയത്തില്‍ ആര്‍ക്കും ഭിന്നാഭിപ്രായമില്ല. സത്യവിശ്വാസികളോട്‌ പാര്‍ശ്വം താഴ്‌ത്തി സൗമ്യമായ രീതിയില്‍ പെരുമാറണമെന്ന്‌ (26:215ല്‍) നബി (صَلَّى اللَّهُ عَلَيْهِ وَسَلَّمَ)യോട്‌ ഉപദേശിച്ചിരിക്കുന്നു. അതേ സമയത്ത്‌ അവിശ്വാസികളോടും കപടവിശ്വാസികളോടും പരുഷമായി പെരുമാറണം (اغْلُظْ عَلَيُهِمْ) എന്നും കല്‍പിച്ചിരിക്കുകയാണ്‌."
  9,74,"(നബിയേ) അവര്‍ക്കുവേണ്ടി നീ പാപമോചനം തേടിക്കൊള്ളുക, അല്ലെങ്കില്‍ അവര്‍ക്ക്‌ പാപമോചനം തേടാതിരിക്കുക; അവര്‍ക്കുവേണ്ടി നീ എഴുപത്‌ പ്രാവശ്യം പാപമോചനം തേടിയാലും അല്ലാഹു അവര്‍ക്ക്‌ പൊറുത്തുകൊടുക്കുകയില്ലതന്നെ. അത്‌, അല്ലാഹുവിലും, അവന്‍റെ റസൂലിലും അവര്‍ അവിശ്വസിച്ചിരിക്കുന്നതുകൊണ്ടാണ്‌. അല്ലാഹുവാകട്ടെ, തോന്നിയവാസികളായ ജനങ്ങളെ നേര്‍മാര്‍ഗത്തിലാക്കുകയില്ല.   ആ കപടവിശ്വാസികള്‍ എത്രത്തോളം അധഃപതിച്ചുപോയിരുന്നുവെന്നും, അവരുടെ ഹൃദയങ്ങള്‍ എത്രമാത്രം ദുഷിച്ചു വഷളായിരുന്നുവെന്നും, അതേ സമയത്ത്‌ അല്ലാഹുവും റസൂലും അവരുടെ നേരെ എത്രയധികം വിട്ടുവീഴ്‌ച ചെയ്‌തിട്ടുണ്ടെന്നും മനസ്സിലാക്കുവാന്‍ ഈ വചനങ്ങള്‍ മാത്രം മതിയാകും. ഈ വചനങ്ങളില്‍ അല്ലാഹു സൂചിപ്പിച്ച സംഭവങ്ങള്‍ നടന്ന അതേ കാലങ്ങളില്‍ തന്നെ അവതരിച്ചവയാണവ. അതുകൊണ്ട്‌ ഓരോന്നും അധികം വിശദീകരണമൊന്നും കൂടാതെ സൂചനാ രൂപത്തിലും, ചുരുങ്ങിയ വാക്കുകളിലും ഓര്‍മിപ്പിക്കുകയാണ്‌ അല്ലാഹു ചെയ്‌തിരിക്കുന്നത്‌. ലോകാവസാനം വരെ പാരായണം ചെയ്യപ്പെടുന്ന ദിവ്യഗ്രന്ഥമാണല്ലോ ക്വുര്‍ആന്‍. ആ സ്ഥിതിക്ക്‌ മനുഷ്യോചിതമല്ലാത്ത ആ നികൃഷ്‌ട ചെയ്‌തികള്‍ അപ്പാടെ ഉദ്ധരിക്കുന്നത്‌ അതിന്‍റെ മാന്യതക്കും, പവിത്രതക്കും, അന്തസ്സിനും നിരക്കുന്നതുമായിരിക്കയില്ലല്ലോ.  ഒന്നാമതായി അവരെപ്പറ്റി പ്രസ്‌താവിച്ചത്‌, അവര്‍ അവിശ്വാസത്തിന്‍റെ വാക്ക്‌ പറയുകയുണ്ടായിട്ടുണ്ടെന്നും, എന്നിട്ട്‌ തങ്ങളത്‌ പറഞ്ഞിട്ടില്ലെന്ന്‌ അല്ലാഹുവിന്‍റെ പേരില്‍ കള്ളസത്യം ചെയ്‌തു പറഞ്ഞുവെന്നുമാണ്‌ (…. يَحْلِفُونَ بِاللَّهِ مَا قَالُوا) ഈ സംഭവത്തിന്‍റെ യഥാര്‍ഥരൂപം എന്തായിരുന്നുവെന്ന്‌ തിട്ടപ്പെടുത്തത്തക്ക തെളിവുകളൊന്നുമില്ല. എങ്കിലും ഒന്നിലധികം രൂപത്തിലുള്ള സംഭവങ്ങളെ സംബന്ധിച്ച്‌ രിവായത്തുകള്‍ ഇവിടെ ക്വുര്‍ആന്‍ വ്യാഖ്യാന ഗ്രന്ഥങ്ങളില്‍ സ്ഥലം പിടിച്ചുകാണാം. അവയില്‍ ചിലതോ, അവ മുഴുവനുമോ, അല്ലെങ്കില്‍ അവ പോലുള്ള മറ്റു വല്ല സംഭവങ്ങളോ ആസ്‌പദമാക്കിയായിരിക്കാം അല്ലാഹു ഈ പറഞ്ഞത്‌.  പ്രസ്‌തുത രിവായത്തുകളില്‍ കൂടുതല്‍ ബലവത്തായി കാണുന്ന ഒരു രിവായത്ത്‌ ഇബ്‌നു അബ്ബാസ്‌ (رضي الله عنه)ല്‍ നിന്ന്‌ ഇബ്‌നു ജരീര്‍, ത്വബ്‌റാനീ, അബുശ്‌ശൈഖ്‌ (رحمه الله) മുതലായവര്‍ ഉദ്ധരിച്ചതത്രെ. അതിങ്ങിനെയാണ്‌: റസൂല്‍ തിരുമേനി, ഒരു വൃക്ഷത്തിന്‍റെ ചുവട്ടില്‍ ഇരിക്കുകയായിരുന്നപ്പോള്‍ ഇങ്ങിനെ പറഞ്ഞു: ‘പിശാചിന്‍റെ കണ്ണുകള്‍കൊണ്ട്‌ നിങ്ങളെ നോക്കുന്ന ഒരു മനുഷ്യന്‍ അടുത്ത്‌ നിങ്ങളുടെ അടുക്കല്‍ വരും. അയാള്‍ വന്നാല്‍ നിങ്ങള്‍ അയാളോട്‌ സംസാരിക്കരുത്‌’. അധികം താമസിയാതെ നീലക്കണ്ണുള്ള ഒരു പുരുഷന്‍ വന്നു. റസൂല്‍ അയാളെ വിളിച്ചിട്ടു ചോദിച്ചു: ‘താനും തന്‍റെ ആള്‍ക്കാരും എന്തിന്‍റെ പേരിലാണ്‌ എന്നെ പഴിച്ചുപറയുന്നത്‌?’ ആ മനുഷ്യന്‍ പോയി തന്‍റെ കൂട്ടുകാരെയും കൂട്ടിവന്നു. എന്നിട്ട്‌ തങ്ങള്‍ ഒന്നും പറഞ്ഞിട്ടില്ലെന്ന്‌ അവര്‍ അല്ലാഹുവിനെക്കൊണ്ട്‌ സത്യം ചെയ്‌തുപറഞ്ഞു. അപ്പോള്‍, റസൂല്‍ അവര്‍ക്ക്‌ വിട്ടുകൊടുത്തു. ഈ സന്ദര്‍ഭത്തില്‍ ഈ വചനം അവതരിച്ചു. ഇതാണാരിവായത്ത്‌.  മറ്റു ചില രിവായത്തുകളുടെ ചുരുക്കം:  (1) ഒരു അന്‍സ്വാരിയും ജുഹൈനാ ഗോത്രക്കാരനായ ഒരാളും തമ്മില്‍ നടന്ന ഒരു ശണ്‌ഠയില്‍ ഇടപെട്ടുകൊണ്ട്‌ കപടവിശ്വാസികളുടെ നേതാവായ അബ്‌ദുല്ലാഹിബ്‌നു ഉബയ്യ്‌ പറഞ്ഞു: നമ്മുടെയും മുഹമ്മദിന്‍റെയും ഉപമ ‘നിന്‍റെ നായയെ നീ കൊഴുപ്പിച്ചു (തടിപ്പിച്ചു) കൊള്ളുക-അത്‌ നിന്നെ തിന്നുകളയും’ എന്ന്‌ ഒരാള്‍ പറഞ്ഞതുപോലെയാകുന്നു.  (2) വേറൊരിക്കല്‍ അവന്‍ പറഞ്ഞു: ‘നാം മദീനയില്‍ തിരിച്ചെത്തിയാല്‍, മാന്യന്മാര്‍ നിന്ദ്യന്മാരെ പുറത്താക്കുന്നതാണ്‌.’  (3) ജുല്ലാസ്‌ എന്നു പേരായ ഒരാള്‍ പറഞ്ഞു: ‘മുഹമ്മദ്‌ ഈ പറയുന്നതൊക്കെ സത്യമാണെങ്കില്‍, നാം കഴുതകളെക്കാള്‍ മോശപ്പെട്ടവരായിരിക്കണമല്ലോ.’ ഈ വാക്കുകളെക്കുറിച്ച്‌ അതതിന്‍റെ വക്താക്കളെ വിളിച്ചു നബി (صَلَّى اللَّهُ عَلَيْهِ وَسَلَّمَ) ചോദിച്ചപ്പോള്‍, തങ്ങള്‍ അങ്ങിനെ പറഞ്ഞിട്ടില്ലെന്നായിരുന്നു അവരുടെ മറുപടി. എന്നാല്‍, ജുല്ലാസ്‌ പിന്നീട്‌ ഖേദിച്ചു മടങ്ങിയെന്നും അതു സംബന്ധിച്ച രിവായത്തില്‍ കാണാം. ഏതായാലും-ഈ രിവായത്തുകള്‍ എല്ലാം ശരിയാണെങ്കിലും അല്ലെങ്കിലും -ഒരു കാര്യം വ്യക്തമാണ്‌: നബിതബൂക്കില്‍ കുറേ ദിവസം താമസിച്ച ശേഷമാണ്‌ അവിടെനിന്നു മടക്കയാത്രയുണ്ടായത്‌. ആ യാത്രയില്‍ സംബന്ധിച്ചിരുന്ന കപടവിശ്വാസികളില്‍നിന്ന്‌ ആ കാലത്തിന്നിടയില്‍ അവരുടെ തനിനിറം വ്യക്തമാക്കുന്ന പലതും സംഭവിച്ചിരുന്നു. അവയില്‍ പലതിനെപ്പറ്റിയും ക്വുര്‍ആന്‍ വചനങ്ങള്‍ അവതരിക്കുകയും ചെയ്‌തിട്ടുണ്ട്‌.  നബി (صَلَّى اللَّهُ عَلَيْهِ وَسَلَّمَ) യെ പഴിക്കുകയോ, ക്വുര്‍ആനെ പരിഹസിക്കുകയോ ചെയ്‌തുകൊണ്ടുള്ള എല്ലാ സംസാരങ്ങളും അവിശ്വാസത്തിന്‍റെ ബഹിര്‍ഗമനമാണെന്ന്‌ പറയേണ്ടതില്ല. അതുകൊണ്ടാണ്‌ ആ കപടവിശ്വാസികളെപ്പറ്റി وَكَفَرُوا بَعْدَ إِسْلَامِهِمْ (അവരുടെ ഇസ്‌ലാമിനുശേഷം അവര്‍ അവിശ്വസിച്ചു) എന്ന്‌ ഇവിടെയും قَدْ كَفَرْتُمْ بَعْدَ إِيمَانِكُمْ (നിങ്ങളുടെ വിശ്വാസത്തിന്‌ ശേഷം നിങ്ങള്‍ അവിശ്വസിച്ചു) എന്ന്‌ 66-ാം വചനത്തിലും പ്രസ്‌താവിച്ചതും. ഒരിക്കല്‍ ഇസ്‌ലാമിനെ അംഗീകരിച്ചു വിശ്വാസം രേഖപ്പെടുത്തിയവരാണവര്‍. അതിനുശേഷം, അവരുടെ മനസ്സില്‍ ഒളിച്ചുവെച്ചിരിക്കുന്ന അവിശ്വാസം വാക്കിലൂടെയും, പ്രവൃത്തിയിലൂടെയും പ്രകടമാക്കുകയാണ്‌ അവര്‍ ചെയ്‌തതെന്ന്‌ താല്‍പര്യം.  കപട വിശ്വാസികളെപ്പറ്റി അല്ലാഹു പ്രസ്‌താവിച്ച മറ്റൊരുകാര്യം وَهَمُّوا بِمَا لَمْ يَنَالُوا (അവര്‍ പ്രാപിക്കാത്തതിന്‌- അവര്‍ നേടിയിട്ടില്ലാത്തതിന്‌-അവര്‍ ഉദ്ദേശിച്ചു) എന്നാകുന്നു. അവര്‍ക്ക്‌ ചില താല്‍പര്യങ്ങളൊക്കെ ഉണ്ടായിരുന്നു; അതിനായി അവര്‍ ശ്രമം നടത്തുകയും ചെയ്‌തു; പക്ഷേ, അതൊന്നും അവര്‍ക്ക്‌ സാധിക്കുകയുണ്ടായില്ല എന്ന്‌ സാരം. ഈ വിഷയവും ഏതാണെന്ന്‌ അല്ലാഹു വിശദമാക്കിയിട്ടില്ല. അഹ്‌മദ്‌, ബൈഹക്വീ (رحمهما الله) മുതലായവര്‍ ഉദ്ധരിച്ച ഒരു സംഭവം ഇവിടെ പല ക്വുര്‍ആന്‍ വ്യാഖ്യാതാക്കളും ഉദ്ധരിച്ചുകാണാം. കപട വിശ്വാസികളുടെ മനസ്സിരിപ്പ്‌ കൂടുതല്‍ തുറന്നുകാട്ടുന്ന ആ സംഭവത്തിന്‍റെ ചുരുക്കം ഇതാകുന്നു:  തബൂക്കില്‍ നിന്ന്‌ മടങ്ങുമ്പോള്‍, നബി (صَلَّى اللَّهُ عَلَيْهِ وَسَلَّمَ) അക്വബയിലൂടെ (ഇടുങ്ങിയ കുന്നിന്‍ ചെരുവിലൂടെ) യായിരുന്നു പോന്നത്‌. ആ വഴിക്ക്‌ മറ്റുള്ളവര്‍ പോരരുതെന്നും, അഥവാ താഴ്‌വര വഴി പോന്നുകൊള്ളണമെന്നും ഒരാളെ വിട്ടു നബി (صَلَّى اللَّهُ عَلَيْهِ وَسَلَّمَ) പരസ്യപ്പെടുത്തുകയും ചെയ്‌തിരുന്നു. നബി (صَلَّى اللَّهُ عَلَيْهِ وَسَلَّمَ) യുടെ ഒട്ടകത്തിന്‍റെ കടിഞ്ഞാണ്‍ പിടിച്ചുകൊണ്ടും, പിന്നില്‍നിന്ന്‌ അതിനെ തെളിച്ചുകൊണ്ടും ഹുദൈഫഃ (رضي الله عنه)യും, അമ്മാറും(رضي الله عنه) നബി (صَلَّى اللَّهُ عَلَيْهِ وَسَلَّمَ) യൊന്നിച്ചുണ്ടായിരുന്നു. അവരുടെ പിന്നാലെ ഒരു വാഹനസംഘം വന്നെത്തി. ഇടുങ്ങിയ ആ വഴിയില്‍, ഒരു ഉയര്‍ന്ന സ്ഥലത്തുവെച്ച്‌ അവരെ തിരക്കുകയും, അങ്ങനെ നബി (صَلَّى اللَّهُ عَلَيْهِ وَسَلَّمَ) യെ താഴെ വീഴ്‌ത്തി അപായപ്പെടുത്തുകയും വേണമെന്നായിരുന്നു ആ സംഘത്തിന്‍റെ പരിപാടി. ഈ രഹസ്യം നബി (صَلَّى اللَّهُ عَلَيْهِ وَسَلَّمَ) ക്ക്‌ അല്ലാഹു അറിയിച്ചുകൊടുത്തു. പിന്നാലെ നിന്നിരുന്ന സ്വഹാബി-അമ്മാര്‍ (رضي الله عنه), അല്ലെങ്കില്‍ ഹുദൈഫ (رضي الله عنه) അവരെ തടുക്കുകയും, നബി (صَلَّى اللَّهُ عَلَيْهِ وَسَلَّمَ) വാഹനപ്പുറത്ത്‌ നിന്നിറങ്ങി ശബ്‌ദമുണ്ടാക്കുകയും ചെയ്‌തു. അപ്പോള്‍ അവര്‍ തിരിച്ചുപോകുകയും ചെയ്‌തു. ആ സംഘത്തിലെ ആളുകള്‍ ആരൊക്കെയായിരുന്നുവെന്നറിയാമോ എന്നു നബി (صَلَّى اللَّهُ عَلَيْهِ وَسَلَّمَ) ആ സ്വഹാബിയോട്‌ ചോദിച്ചു. അവര്‍ മുഖംമൂടി ധരിച്ചിരുന്നു, അവരെ തിരിച്ചറിഞ്ഞില്ല, എന്നാലും വാഹനങ്ങളെ പൊതുവില്‍ മനസ്സിലായിട്ടുണ്ട്‌ എന്ന്‌ അദ്ദേഹം ഉത്തരം പറഞ്ഞു. രാത്രിയിലായിരുന്നു സംഭവമെന്നും പറയപ്പെടുന്നു. അവര്‍ വന്നതിന്‍റെ രഹസ്യം ഇന്നതായിരുന്നുവെന്നും, അവര്‍ ഇന്നിന്നവരായിരുന്നുവെന്നും നബി (صَلَّى اللَّهُ عَلَيْهِ وَسَلَّمَ) സ്വകാര്യമായി അറിയിച്ചു. എന്നാലവരെ വധിക്കുവാന്‍ കല്‍പിച്ചുകൂടേ എന്ന്‌ ചോദിക്കപ്പെട്ടപ്പോള്‍ നബി (صَلَّى اللَّهُ عَلَيْهِ وَسَلَّمَ) പറഞ്ഞതിങ്ങനെയായിരുന്നു: ‘മുഹമ്മദ്‌ കുറേ ആളുകളെയും കൂട്ടി യുദ്ധത്തിന്‌ പോയിട്ട്‌ വിജയത്തോടെ മടങ്ങുമ്പോള്‍ അവരെ കൊന്നുകളഞ്ഞുവെന്ന്‌ അറബികള്‍ പറഞ്ഞേക്കുമല്ലോ.’  ആ സംഘത്തിലുണ്ടായിരുന്ന പതിനഞ്ചുപേരില്‍ മൂന്നുപേര്‍ നിരപരാധികളും ഗൂഢാലോചനയെപ്പറ്റി അറിയാത്തവരുമായിരുന്നുവെന്നും, ബാക്കി പന്ത്രണ്ടുപേരാണ്‌ ആ ക്രൂരകൃത്യത്തിന്‌ ഒരുമ്പെട്ടതെന്നും മുസ്‌ലിം (رحمه الله)ന്റെ ഒരു രിവായത്തില്‍ നിന്ന്‌ മനസ്സിലാക്കാം. അദ്ദേഹത്തിന്‍റെ തന്നെ മറ്റൊരു രിവായത്തില്‍, ആ പന്ത്രണ്ടുപേരും സ്വര്‍ഗത്തില്‍ ഒരിക്കലും പ്രവേശിക്കുന്നതല്ലെന്നും, അവരില്‍ എട്ടുപേര്‍ക്ക്‌ ‘ദുബൈലഃ’ (ഉള്ളിലുണ്ടാകുന്ന ഒരു തരം അര്‍ബ്ബുദരോഗം) പിടിപെടുമെന്നും നബി (صَلَّى اللَّهُ عَلَيْهِ وَسَلَّمَ) പറഞ്ഞതായും വന്നിട്ടുണ്ട്‌. ‘അവര്‍ക്ക്‌ പ്രാപിക്കുവാന്‍ കഴിയാത്ത കാര്യത്തിന്‌ അവര്‍ ഉദ്ദേശിച്ചു’ എന്ന്‌ പറഞ്ഞതിന്‍റെ താല്‍പര്യം ഇതില്‍നിന്ന്‌ വ്യക്തമാണല്ലോ.  ഇത്രയൊക്കെ ദുരുദ്ദേശ്യവും, കടുംകൈകളും ആ ദുഷ്‌ടന്മാരില്‍ ഉണ്ടാവാന്‍ തക്ക യാതൊരു കാരണവും നിലവിലില്ല. അല്ലാഹുവാകട്ടെ, റസൂലാകട്ടെ, അവരോട്‌ എന്തെങ്കിലും അനീതിയോ ഉപദ്രവമോ ചെയ്‌തിട്ടുമില്ല. വല്ലതുമുണ്ടെങ്കില്‍, അല്ലാഹുവും റസൂലും അവര്‍ക്ക്‌ ഐശ്വര്യം- ധനം-സമ്പാദിച്ചു കൊടുത്തുവെന്നുള്ളത്‌ മാത്രമാകുന്നു. (….وَمَا نَقَمُوا إِلَّا أَنْ أَغْنَاهُمُ اللَّهُ) എന്ന്‌ പറഞ്ഞുകൊണ്ട്‌ അവരുടെ നന്ദികേടിന്‍റെ കാഠിന്യം അല്ലാഹു ചൂണ്ടിക്കാട്ടുന്നു. ഗനീമത്തിലും മറ്റുമുള്ള വിഹിതങ്ങള്‍ മുസ്‌ലിംകളെപ്പോലെ അവര്‍ക്കും ലഭിച്ചിരുന്നതിനെയാണിത്‌ സൂചിപ്പിക്കുന്നത്‌. അങ്ങേഅറ്റം അപലപനീയമായ ഈ നന്ദികേടും ധിക്കാരവുമെല്ലാമുണ്ടായിട്ടും അല്ലാഹു പറയുന്നത്‌ നോക്കുക: فَإِن يَتُوبُوا يَكُ خَيْرًا لَّهُمْ (എന്നാല്‍, അവര്‍ പശ്ചാത്തപിക്കുന്ന പക്ഷം, അതവര്‍ക്ക്‌ ഉത്തമമായിരിക്കും.) അല്ലാഹുവിന്‍റെ കാരുണ്യം എത്ര വിശാലം! ഇല്ലെങ്കിലോ? ഇഹത്തിലും പരത്തിലും വേദനയേറിയ കടുത്ത ശിക്ഷ തന്നെ. പരലോകത്ത്‌ അവര്‍ക്ക്‌ ആരുടെയും സഹായമുണ്ടാകുകയില്ലെന്ന്‌ തീര്‍ച്ച തന്നെ. ഇവരെ സംബന്ധിച്ചിടത്തോളം, ഭൂമിയിലും തന്നെ ആരും അവരെ സഹായിക്കുവാനോ, രക്ഷപ്പെടുത്തുവാനോ ഉണ്ടായിരിക്കയില്ലെന്ന്‌ കൂടി അവരെ താക്കീത്‌ ചെയ്യുന്നു (وَإِن يَتَوَلَّوْا يُعَذِّبْهُمُ) അക്ഷരാര്‍ഥത്തില്‍ തന്നെ ഈ താക്കീത്‌ ഫലത്തില്‍ വരുകയും ചെയ്‌തിട്ടുണ്ട്‌. അവരും മുസ്‌ലിംകളും തമ്മില്‍ സമ്പര്‍ക്കമില്ലാതായിത്തീര്‍ന്നു. അവര്‍ക്ക്‌ കൂട്ടുകെട്ടിനുണ്ടായിരുന്ന യഹൂദികള്‍ മദീനാ പരിസരങ്ങളില്‍ നിന്നു തുടച്ചുനീക്കപ്പെട്ടു. മുശ്‌രിക്കുകളാകട്ടെ, ഇസ്‌ലാമില്‍ ലയിക്കുകയും ചെയ്‌തു. ഇവരുടെ ഗതികേടുകളെപ്പറ്റി ചിലതെല്ലാം താഴെ വചനങ്ങളില്‍ എനിയും കാണാവുന്നതാണ്‌. إِن شَاءَ اللَّهُ"
  9,75,"പിന്നോക്കം നിറുത്തപ്പെട്ടവര്‍ [യുദ്ധയാത്രപോകാതെ പിന്തി നിന്നവര്‍] അല്ലാഹുവിന്‍റെ റസൂലിനെതിരായുള്ള അവരുടെ ഇരുപ്പില്‍ സന്തോഷം പൂണ്ടിരിക്കുന്നു: തങ്ങളുടെ ധനംകൊണ്ടും, ദേഹങ്ങള്‍ കൊണ്ടും അല്ലാഹുവിന്‍റെ മാര്‍ഗത്തില്‍ സമരം നടത്തുന്നതിനെ അവര്‍ വെറുക്കുകയും ചെയ്‌തിരിക്കുന്നു: 'നിങ്ങള്‍ (ഈ)ഉഷ്‌ണത്തില്‍ (യുദ്ധത്തിന്‌) പുറപ്പെട്ടു പോകേണ്ട' എന്ന്‌ അവര്‍ പറയുകയും ചെയ്‌തു. പറയുക: 'ജഹന്നമിന്‍റെ [നരകത്തിന്‍റെ] അഗ്നി, കൂടുതല്‍ ഉഷ്‌ണം കഠിനമായതാണ്‌.' അവര്‍(കാര്യം) ഗ്രഹിക്കുമായിരുന്നെങ്കില്‍! പക്ഷേ, റസൂലും അദ്ദേഹത്തോടൊപ്പം വിശ്വസിച്ചവരുമാകട്ടെ, തങ്ങളുടെ ധനംകൊണ്ടും, തങ്ങളുടെ ദേഹംകൊണ്ടും അവര്‍ സമരം ചെയ്യുന്നതാണ്‌. അക്കൂട്ടരാകട്ടെ, അവര്‍ക്കാണ്‌ നന്‍മകളും (ഉള്ളത്‌), അക്കൂട്ടര്‍തന്നെയാണ്‌ വിജയം പ്രാപിക്കുന്നവരും. ബലഹീനരുടെ മേലാകട്ടെ, രോഗികളുടെ മേലാകട്ടെ, ചിലവഴിക്കുവാനുള്ളത്‌ കിട്ടാത്തവരുടെ മേലാകട്ടെ, ഒരു വിഷമവും [കുറ്റവും] ഇല്ല; അവര്‍ അല്ലാഹുവിനും, അവന്‍റെ റസൂലിനും ഗുണം കാംക്ഷിച്ചാല്‍ (അഥവാ നിഷ്‌കളങ്കരായിരുന്നാല്‍) സല്‍ഗുണവാന്‍മാരുടെ മേല്‍ യാതൊരു മാര്‍ഗവും (സ്വീകരിക്കുവാന്‍) ഇല്ല. അല്ലാഹു വളരെ പൊറുക്കുന്നവനും, കരുണാനിധിയുമാകുന്നു. നിങ്ങള്‍ അവരുടെ അടുക്കലേക്ക്‌ മടങ്ങി (എത്തി) യാല്‍ അവര്‍ നിങ്ങളോട്‌ ഒഴികഴിവ്‌ പറയുന്നതാണ്‌. (അവരോട്‌) പറയുക: 'നിങ്ങള്‍ ഒഴികഴിവ്‌ പറയേണ്ട; നിങ്ങളെ ഞങ്ങള്‍ വിശ്വസിക്കുകയേ ഇല്ല; (കാരണം) നിങ്ങളുടെ വര്‍ത്തമാനങ്ങളില്‍ നിന്ന്‌ (ചിലതൊക്കെ) അല്ലാഹു ഞങ്ങള്‍ക്ക്‌ വിവരമറിയിച്ചിട്ടുണ്ട്‌. വഴിയെ നിങ്ങളുടെ പ്രവര്‍ത്തനം (എന്താണെന്ന്‌) അല്ലാഹുവും, അവന്‍റെ റസൂലും കാണുന്നതുമാണ്‌. പിന്നീട്‌, അദൃശ്യവും ദൃശ്യവും അറിയുന്നവനിലേക്ക്‌ നിങ്ങള്‍ മടക്കപ്പെടുകയും ചെയ്യും. അപ്പോള്‍, നിങ്ങള്‍ പ്രവര്‍ത്തിച്ചു കൊണ്ടിരിക്കുന്നതിനെക്കുറിച്ച്‌ അവന്‍ നിങ്ങള്‍ക്ക്‌ വിവരം നല്‍കും.   ഈ വചനങ്ങളിലെ പ്രസ്‌താവനകള്‍ക്ക്‌ ആസ്‌പദമായ സംഭവവും ഏതാണെന്ന്‌ അല്ലാഹു വ്യക്തമാക്കിയിട്ടില്ല. ഇതിലെ ആരോപണങ്ങള്‍ക്കും, വിവരണങ്ങള്‍ക്കും ഉദാഹരണമായ ഒരു സംഭവം ഇബ്‌നു ജരീര്‍, ഇബ്‌നു അബീഹാതിം, ത്വബ്‌റാനീ (رَحِمَهُمُ الله) മുതലായവര്‍ ഉദ്ധരിച്ചിരിക്കുന്നു. അതിന്‍റെ ചുരുക്കം ഇപ്രകാരമാകുന്നു:  ഥഅ്‌ലബത്തുബ്‌നു ഹാത്വിബ്‌ (ثَعْلَبة بن حَاطِب) എന്നു പേരായ ഒരു അന്‍സ്വാരി നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ വന്ന്‌ തനിക്ക്‌ കുറേ ധനം നല്‍കുവാന്‍ അല്ലാഹുവിനോട്‌ പ്രാര്‍ത്ഥിക്കണമെന്നപേക്ഷിച്ചു. ധനം കിട്ടിയാല്‍ വേണ്ടുന്ന വിഷയങ്ങളിലെല്ലാം താന്‍ അത്‌ ചെലവഴിച്ചുകൊള്ളാമെന്ന്‌ അറിയിക്കുകയും ചെയ്‌തു. അല്‍പമായി, കിട്ടിയതിന്‍റെ നന്ദി കാണിക്കുന്നതാണ്‌ ഉത്തമമെന്നും, അധികമായി കിട്ടിയാല്‍ നന്ദികേടുണ്ടായിത്തീരുമെന്നും മറ്റും പറഞ്ഞു അയാളെ നബി (صَلَّى اللَّهُ عَلَيْهِ وَسَلَّمَ) പലവട്ടം മടക്കി അയക്കുവാന്‍ ശ്രമിച്ചു. അയാള്‍ വീണ്ടും വീണ്ടും അപേക്ഷിക്കുകയായി. ഒടുക്കം അദ്ദേഹത്തിന്‌ ധനം നല്‍കണേ എന്ന്‌ നബി (صَلَّى اللَّهُ عَلَيْهِ وَسَلَّمَ) പ്രാര്‍ത്ഥിച്ചു. അങ്ങനെ, അയാള്‍ കുറച്ച്‌ ആടുകളെ വാങ്ങി, അത്‌ വേഗം വേഗം പെരുകിക്കൊണ്ടിരുന്നു. അല്‍പം കഴിഞ്ഞപ്പോഴേക്കും ഥഅ്‌ലബത്ത്‌ കണക്കറ്റ ധനത്തിന്‍റെ ഉടമയായിത്തീര്‍ന്നു. ക്രമേണ, ജമാഅത്ത്‌ നമസ്‌കാരത്തിനും, ജുമുഅഃ മുതലായതിനും സംബന്ധിക്കാതായി. (103-ാം വചനത്തില്‍ കാണുന്ന പ്രകാരം) ജനങ്ങളില്‍നിന്ന്‌ സകാത്ത്‌ പിരിച്ചെടുക്കുവാനുള്ള കല്‍പന കിട്ടിയപ്പോള്‍, നബി (صَلَّى اللَّهُ عَلَيْهِ وَسَلَّمَ) അയാളുടെ അടുക്കലേക്ക്‌ സകാത്തിന്‍റെ ഓഹരിക്കുവേണ്ടി ആളുകളെ അയച്ചു. അയാള്‍, നന്ദികെട്ട ചില വാക്കുകള്‍ പറയുകയും, ഇത്‌ ഒരുതരം കപ്പം-നികുതി-വസൂലാക്കലാണ്‌ എന്നും മറ്റും ആക്ഷേപിക്കുകയും ചെയ്‌തു. സകാത്ത്‌ നല്‍കാതെ അവരെ മടക്കി അയച്ചു. ഈ വചനങ്ങള്‍ അവതരിച്ചപ്പോള്‍, അയാളുടെ അടുത്ത ബന്ധുക്കളില്‍ ചിലര്‍ അയാളെ വിവരമറിയിച്ചു. താന്‍ ഒറ്റപ്പെട്ടുപോയെന്ന്‌ കണ്ടപ്പോള്‍, സകാത്ത്‌ കൊടുക്കുവാന്‍ അയാള്‍ തയ്യാറായെങ്കിലും, അത്‌ സ്വീകരിക്കുന്നതില്‍ നിന്ന്‌ അല്ലാഹു എന്നെ തടഞ്ഞിരിക്കുന്നുവെന്ന്‌ പറഞ്ഞുകൊണ്ട്‌ നബി (صَلَّى اللَّهُ عَلَيْهِ وَسَلَّمَ) അത്‌ സ്വീകരിച്ചില്ല. പിന്നീട്‌ നബി (صَلَّى اللَّهُ عَلَيْهِ وَسَلَّمَ) യുടെ കാലശേഷം അബൂബക്‌ര്‍, ഉമര്‍, ഉഥ്‌മാന്‍ (റ) എന്നിവരുടെ കാലങ്ങളിലും അയാള്‍ സകാത്ത്‌ നല്‍കുവാന്‍ തയ്യാറായപ്പോള്‍ നബി (صَلَّى اللَّهُ عَلَيْهِ وَسَلَّمَ) സ്വീകരിക്കാത്തത്‌ തങ്ങളും സ്വീകരിക്കുകയില്ലെന്ന്‌ പറഞ്ഞു ഒഴിവാകുകയാണ്‌ ചെയ്‌തത്‌. ഉഥ്‌മാന്‍ (رضي الله عنه)ന്റെ കാലത്ത്‌ ഥഅ്‌ലബത്തു മരണമടയുകയും ചെയ്‌തു. ഇതാണാ സംഭവം. ഈ സംഭവം ചില കാരണങ്ങളാല്‍ വിശ്വാസയോഗ്യമാണെന്ന്‌ ഉറപ്പിച്ചുകൂടാത്തതാണ്‌.  ഈ വചനങ്ങളിലെ പരാമര്‍ശം പ്രസ്‌തുത സംഭവവുമായി ബന്ധപ്പെട്ടതായിരുന്നാലും, അല്ലെങ്കിലും, ഇത്തരത്തിലുള്ള എല്ലാവര്‍ക്കും ബാധകമാണ്‌ അവയിലെ താക്കീതുകള്‍ എന്നുള്ളതില്‍ സംശയമില്ല. നബി (صَلَّى اللَّهُ عَلَيْهِ وَسَلَّمَ) യുടെ കാലംതൊട്ട്‌ ഇന്നുവരെയും ഇത്തരക്കാര്‍ ധാരാളം ഉണ്ട്‌താനും. കാലം കഴിയുംതോറും എണ്ണത്തില്‍ വര്‍ദ്ധനവല്ലാതെ ഇല്ല. ഐശ്വര്യവും, സുഖസൗകര്യങ്ങളും ലഭിച്ചാല്‍ ‘അങ്ങിനെ ചെയ്യും, ഇങ്ങിനെ ചെയ്യും’ എന്നൊക്കെ കരുതുകയും പറയുകയും ചെയ്യുക. അതിനുവേണ്ടി പ്രാര്‍ത്ഥിക്കുകയും ചെയ്യുക. ഉദ്ദിഷ്‌ടകാര്യം സാധിച്ചു കിട്ടിയാല്‍ അതൊക്കെ മറന്നുകളയുകയും, സ്വേച്ഛകള്‍ക്ക്‌ അടിമപ്പെടുകയും ചെയ്യുക. വാസ്‌തവത്തില്‍, കപടവിശ്വാസികളുടെ ലക്ഷണങ്ങളായി നബി (صَلَّى اللَّهُ عَلَيْهِ وَسَلَّمَ) എണ്ണിയിട്ടുള്ള മൂന്ന്‌ കാര്യങ്ങളും-വര്‍ത്തമാനത്തില്‍ കളവ്‌ പറയലും, വാഗ്‌ദത്തം ലംഘിക്കലും, വിശ്വാസവഞ്ചന ചെയ്യലും എന്നീ മൂന്ന്‌ ദുര്‍ഗുണങ്ങളും-ഉള്‍ക്കൊള്ളുന്ന ഒരു ദുഃസ്വഭാവമാണിത്‌. ഇപ്പറഞ്ഞതില്‍ നിന്ന്‌ ‘അവര്‍ അല്ലാഹുവിനോട്‌ ചെയ്‌ത വാഗ്‌ദത്തം ലംഘിച്ചത്‌ കൊണ്ടും, അവര്‍ വ്യാജം പറഞ്ഞിരുന്നതുകൊണ്ടും അവര്‍ അല്ലാഹുവുമായി കണ്ടുമുട്ടുന്ന ദിവസം വരേക്കും- അവരുടെ മരണം വരെ- അവരില്‍ കാപട്യം വരുത്തിത്തീര്‍ത്തു’ വെന്ന്‌ 77-ാം വചനത്തില്‍ അല്ലാഹു പറഞ്ഞതിന്‍റെ താല്‍പര്യം മനസ്സിലാക്കാമല്ലോ. അല്ലാഹു നമ്മെയെല്ലാം കാപട്യത്തിന്‍റെ കറ ബാധിക്കാത്ത നിഷ്‌കളങ്കരായ അടിയാന്മാരില്‍ ഉള്‍പ്പെടുത്തട്ടെ. ആമീന്‍."
  9,76,"1310"
  9,77,"1310"
  9,78,"1310"
  9,79,"അഅ്‌റാബി'കളിലുണ്ട്‌ ചിലര്‍: തങ്ങള്‍ ചിലവഴിക്കുന്നതിനെ അവര്‍ ഒരു നഷ്‌ടബാധയാക്കിത്തീര്‍ക്കുന്നു; നിങ്ങളില്‍ അവര്‍ കാലദോഷങ്ങള്‍ [ആപത്തുകള്‍] പ്രതീക്ഷിക്കുകയും ചെയ്യുന്നു. ദുഷിച്ച കാലദോഷം അവരുടെമേല്‍ ഉണ്ടാവട്ടെ! അല്ലാഹു (എല്ലാം) കേള്‍ക്കുന്നവനും, അറിയുന്നവനുമാകുന്നു.   58-ാം വചനത്തില്‍ കണ്ടതുപോലെ, നബി (صَلَّى اللَّهُ عَلَيْهِ وَسَلَّمَ) ധര്‍മസ്വത്തുക്കള്‍ ഭാഗിച്ചുകൊടുത്തതില്‍ നീതിപാലിക്കുന്നില്ലെന്ന്‌ പറഞ്ഞു തിരുമേനിയുടെ പേരില്‍ കുറ്റവും കുറവും ആരോപിച്ച ആ കപടന്മാരുണ്ടോ മറ്റുള്ളവരെ ഒഴിവാക്കുന്നു?! അല്ലാഹുവിന്‍റെ മാര്‍ഗത്തിലേക്ക്‌ സംഭാവന നല്‍കുവാന്‍ വേണ്ടി നബി (صَلَّى اللَّهُ عَلَيْهِ وَسَلَّمَ) സത്യവിശ്വാസികളെ പ്രോത്സാഹിപ്പിച്ചപ്പോള്‍, ഉമര്‍, ഉഥ്‌മാന്‍, അബ്‌ദുര്‍റഹ്‌മാനിബ്‌നു ഔഫ്‌ (റ) മുതലായ പല സ്വഹാബികളും വലിയ വലിയ തുകകള്‍ സംഭാവന നല്‍കുകയുണ്ടായി. നിര്‍ബന്ധത്തിനോ, പരപ്രേരണക്കോ വഴങ്ങിയായിരുന്നില്ല -അല്ലാഹുവിന്‍റെ പ്രീതിയും പ്രതിഫലവും മാത്രം മോഹിച്ചായിരുന്നു- അതെല്ലാം. പക്ഷേ, അതൊക്കെ, ജനങ്ങളെ കാണിക്കുവാനും, കീര്‍ത്തി നേടുവാനുമാണെന്ന്‌ കപടവിശ്വാസികള്‍ പറഞ്ഞുകൊണ്ടിരുന്നു. നേരെ മറിച്ച്‌ ചിലര്‍ക്ക്‌ വലിയ സംഖ്യകള്‍ നല്‍കുവാന്‍ ആഗ്രഹമുണ്ടായിരുന്നുവെങ്കിലും അതിന്‌ കഴിവുണ്ടായിരുന്നില്ല. അദ്ധ്വാനിച്ചും കൂലിപ്പണിയെടുത്തും തങ്ങളുടെ കഴിവിന്‍റെ പരമാവധി അവരും സംഭാവനകള്‍ നല്‍കിക്കൊണ്ടിരുന്നു. ഇത്‌ കേവലം ചെറിയ തോതിലായിരിക്കുമല്ലോ. ഇവരെപ്പറ്റി, അവര്‍ക്ക്‌ ഭ്രാന്താണെന്നും, അല്ലാഹുവിനും റസൂലിനും ഇതിന്‍റെ ആവശ്യമില്ലെന്നുമൊക്കെ പറഞ്ഞു പരിഹസിക്കുകയും ചെയ്യും. ഇതിനെപ്പറ്റിയാണ്‌ ഈ വചനത്തില്‍ പറയുന്നത്‌.  അബൂ മസ്‌ഊദില്‍ ബദ്‌രീ (റ) പറയുകയാണ്‌: സ്വദക്വയെ (ധര്‍മത്തെ) സംബന്ധിച്ച്‌ ആയത്ത്‌ അവതരിച്ചപ്പോള്‍, ഞങ്ങള്‍ ഞങ്ങളുടെ പുറത്ത്‌ (കൂലിക്ക്‌) ചുമടേറ്റിക്കൊണ്ടിരുന്നു. അങ്ങനെ, ഒരാള്‍ വന്നു വലിയൊരു സംഖ്യ ധര്‍മം ചെയ്‌തു. അപ്പോള്‍ അവര്‍ (കപടവിശ്വാസികള്‍) പറഞ്ഞു: ഇയാള്‍ ആളെ കാണിക്കുവാന്‍ വേണ്ടി ചെയ്‌തതാണെന്ന്‌. വേറൊരാള്‍ ഒരു ‘സ്വാഉം’ (*) കൊണ്ടുവന്നു. അപ്പോള്‍ അവര്‍ പറഞ്ഞു: നിശ്ചയമായും, അല്ലാഹു ഇയാളുടെ സ്വാഇന്‌ ആവശ്യമില്ലാത്തവനാണ്‌ എന്ന്‌. ഈ സന്ദര്‍ഭത്തില്‍ …الَّذِينَ يَلْمِزُونَ എന്നുള്ള (ഈ) വചനം അവതരിച്ചു. (ബു:മു)   (*) നാല് ‘മുദ്ദ്’ ചേര്‍ന്ന അളവത്രെ ‘സ്വാഉ്’ (صَاع) രണ്ട് കൈയും കൂട്ടി വാരിയാല്‍ കിട്ടുന്ന ഒരു അളവാണ് മുദ്ദ് എന്നു പറയാം."
