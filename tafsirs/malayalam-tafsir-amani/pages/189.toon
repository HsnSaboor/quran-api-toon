tafsir[7]{c,v,t}:
  9,14,"1248"
  9,15,"1248"
  9,16,"പിന്നെ, അല്ലാഹു അവന്‍റെ റസൂലിന്‍റെ മേലും, സത്യവിശ്വാസികളുടെ മേലും തന്‍റെ (വക) ശാന്തത ഇറക്കിക്കൊടുത്തു: നിങ്ങള്‍ കണ്ടിട്ടില്ലാത്ത ചില സൈന്യങ്ങളെ അവന്‍ ഇറക്കുകയും ചെയ്‌തു: അവിശ്വസിച്ചവരെ അവന്‍ ശിക്ഷിക്കുകയും ചെയ്‌തു. അതത്രെ, അവിശ്വാസികളുടെ പ്രതിഫലം.   സമരങ്ങളും യുദ്ധങ്ങളും നടത്തുവാന്‍ കല്‍പിക്കുന്നതിലടങ്ങിയ ഒരു പ്രധാന രഹസ്യം അല്ലാഹു ചൂണ്ടിക്കാട്ടുകയാണ്‌. അതായത്‌, അല്ലാഹുവിന്‍റെ കല്‍പനകള്‍ അനുസരിക്കുകയും, അതിന്‌ വേണ്ടിവരുന്ന ത്യാഗങ്ങളും ബുദ്ധിമുട്ടുകളും സഹിക്കുകയും ചെയ്‌വാന്‍ ആത്മാര്‍ഥമായി മുന്നോട്ട്‌ വരുന്നവര്‍ ആരാണ്‌, അതിന്‌ തയ്യാറില്ലാത്തവര്‍ ആരാണ്‌ എന്ന്‌ വേര്‍തിരിഞ്ഞു കാണുവാനുള്ള ഒരു പരീക്ഷണമാണിത്‌. അതുകൊണ്ട്‌ അല്ലാഹുവിനോടും, റസൂലിനോടും, സത്യവിശ്വാസികളോടും ഉണ്ടായിരിക്കേണ്ടുന്ന ബന്ധത്തിന്‌ നിരക്കാത്ത കൂട്ടുകെട്ടുകളില്‍ നിന്നും, സ്വകാര്യബന്ധങ്ങളില്‍നിന്നും വിമുക്തരായിക്കൊണ്ട്‌ അല്ലാഹുവിന്‍റെ മാര്‍ഗത്തില്‍ സമരം നടത്തുന്നവരും, അല്ലാത്തവരും തമ്മില്‍ പ്രത്യക്ഷത്തില്‍ വേര്‍തിരിഞ്ഞുകാണാതെ-നിങ്ങള്‍ സത്യവിശ്വാസികളാണെന്നും മുസ്‌ലിംകളാണെന്നും അവകാശപ്പെട്ടത്‌ കൊണ്ടു മാത്രം-നിങ്ങളെ ഒഴിവാക്കി വിടുമെന്ന്‌ നിങ്ങള്‍ കരുതേണ്ട; അത്‌ സംഭവിക്കുവാന്‍ പോകുന്നില്ല. എന്നു സാരം. മറ്റൊരിടത്ത്‌ അല്ലാഹു പറയുന്നു:  أَحَسِبَ النَّاسُ أَن يُتْرَكُوا أَن يَقُولُوا آمَنَّا وَهُمْ لَا يُفْتَنُونَ  (സാരം: ഞങ്ങള്‍ വിശ്വസിച്ചു എന്ന്‌ പറയുന്നത്‌ കൊണ്ട്‌ മാത്രം തങ്ങള്‍ പരീക്ഷിക്കപ്പെടാതെ ഉപേക്ഷിക്കപ്പെടുമെന്ന്‌ മനുഷ്യര്‍ കണക്കാക്കിയിരിക്കുന്നുവോ?! (29:2)  ചെറുത്‌-വലുത്‌, ഭൂത-വര്‍ത്തമാന-ഭാവി, രഹസ്യം-പരസ്യം എന്നിങ്ങനെയുള്ള വ്യത്യാസമില്ലാതെ എല്ലാ കാര്യങ്ങളും സസൂക്ഷ്‌മം അറിയുന്നവനാണ്‌ അല്ലാഹു. അവന്‍റെ അറിവിനെതിരായി ഒരു അണുത്തൂക്കവും സംഭവിക്കുകയുമില്ല. എന്നിരിക്കെ, സമരം ചെയ്യുന്നവരെയും അല്ലാത്തവരെയും അവന്‌ തിരിച്ചറിയുവാനാണ്‌ ഇങ്ങനെയുള്ള പരീക്ഷണങ്ങള്‍ എന്ന്‌ പറയുന്നതിന്‍റെ അര്‍ഥമെന്താണെന്ന്‌ വല്ലവര്‍ക്കും സംശയം തോന്നിയേക്കാം. രണ്ട്‌ യാഥാര്‍ത്ഥ്യങ്ങള്‍ ഓര്‍ത്തിരുന്നാല്‍, ഈ സംശയം അസ്ഥാനത്താണെന്ന്‌ സ്വയം ബോധ്യപ്പെടും.  (1) സംഭവിച്ചു കഴിഞ്ഞിട്ടില്ലാത്ത ഭാവി കാര്യങ്ങളെപ്പറ്റി അവ ഇന്നിന്ന പ്രകാരമേ സംഭവിക്കൂ എന്ന്‌ അല്ലാഹുവിനറിയാം. പക്ഷേ, അത്‌ അനുഭവത്തിലും പ്രവര്‍ത്തനരംഗത്തും പ്രത്യക്ഷപ്പെട്ടുകാണലും, സംഭവിക്കുമ്പോള്‍ ഇന്നിന്ന പ്രകാരമായിരിക്കും അത്‌ സംഭവിക്കുക എന്നു മുന്‍കൂട്ടി അറിഞ്ഞിരിക്കലും വെവ്വേറെ കാര്യങ്ങളാണ്‌.  (2) മനുഷ്യന്‍ ചെയ്യുന്ന കാര്യങ്ങള്‍ക്കനുസരിച്ചാണ്‌ അല്ലാഹു അവന്‌ പ്രതിഫലം നല്‍കുന്നത്‌. അഥവാ ഇന്നിന്ന പ്രകാരത്തിലായിരിക്കുമെന്നുള്ള അല്ലാഹുവിന്‍റെ അറിവിന്‍റെ അടിസ്ഥാനത്തിലല്ല അത്‌. അതുകൊണ്ട്‌ ഓരോരുത്തന്‍റെയും നന്മതിന്മകള്‍ കണക്കാക്കപ്പെടുന്നതിന്‌ അവ അവന്‍റെ പ്രവര്‍ത്തന രംഗത്ത്‌ തന്നെ പ്രകടമായിക്കാണേണ്ടിയിരിക്കുന്നു. الّله اعلم"
  9,17,"പിന്നീട്‌ അതിനുശേഷം, താന്‍ ഉദ്ദേശിക്കുന്നവരുടെ പശ്ചാത്താപം അല്ലാഹു സ്വീകരിക്കുന്നതാണ്‌. അല്ലാഹു (വളരെ) പൊറുക്കുന്നവനും കരുണാനിധിയുമത്രെ. ഹേ, വിശ്വസിച്ചവരേ, നിശ്ചയമായും മതപണ്‌ഡിതന്‍മാരില്‍ നിന്നും പുരോഹിതന്‍മാരില്‍ നിന്നും വളരെ ആളുകള്‍, മനുഷ്യരുടെ സ്വത്തുക്കളെ അന്യായമായി തിന്നുക തന്നെ ചെയ്യുന്നു: അല്ലാഹുവിന്‍റെ മാര്‍ഗത്തില്‍ നിന്ന്‌ അവര്‍ (ആളുകളെ) തടയുകയും ചെയ്യുന്നു. സ്വര്‍ണവും, വെള്ളിയും നിക്ഷേപിച്ചു വെക്കുകയും, അല്ലാഹുവിന്‍റെ മാര്‍ഗത്തില്‍ അതിനെ ചിലവഴിക്കാതിരിക്കുകയും ചെയ്യുന്നവരാകട്ടെ, അവര്‍ക്ക്‌ വേദനയേറിയ ശിക്ഷയെക്കുറിച്ച്‌ സന്തോഷവാര്‍ത്ത അറിയിക്കുക!-   നാലു മാസത്തിലധികം അവധിവെച്ച കരാര്‍ നിലവിലുള്ളവരൊഴിച്ച്‌ മറ്റെല്ലാ മുശ്‌രിക്കുകള്‍ക്കും നാലുമാസത്തെ ഒഴിവ്‌ നല്‍കുകയും, പിന്നീട്‌ സന്ധിയില്ലാ സമരമായിരിക്കുമെന്ന്‌ പ്രഖ്യാപിക്കുകയും ചെയ്‌തുകൊണ്ടാണല്ലോ സൂറത്തിന്‍റെ തുടക്കം. തുടര്‍ന്നുകൊണ്ട്‌ ഈ പ്രഖ്യാപനത്തിന്‌ ആസ്‌പദമായ കാരണങ്ങളും വിവരിച്ചു. എന്നാല്‍ കഅ്‌ബഃയുടെ സംരക്ഷണം, ശുശ്രൂഷ, ഹജ്ജിനു വരുന്നവര്‍ക്കുള്ള വെള്ളം എത്തിച്ചുകൊടുക്കല്‍ മുതലായ ചില നല്ല കാര്യങ്ങള്‍ അവര്‍ നടത്തിവന്നിരുന്നു. അതില്‍ അവര്‍ അഭിമാനം കൊള്ളുകയും ചെയ്‌തിരുന്നു. ആ സ്ഥിതിക്ക്‌ ആ പ്രഖ്യാപനത്തിന്‍റെ ന്യായതയെക്കുറിച്ചു സംശയിക്കപ്പെടുവാനിടയുണ്ട്‌.. ‘ഞങ്ങളുടെ നന്മകളെ നിങ്ങള്‍ മൂടിവെക്കുകയും, തിന്‍മകളെ നിങ്ങള്‍ എടുത്തുപറയുകയും ചെയ്യുന്നു’ വെന്ന്‌ അവര്‍ക്ക്‌ ആക്ഷേപമുണ്ടായിരുന്നതായും പറയപ്പെടുന്നു. പ്രസ്‌തുത നന്‍മകളെ സമ്മതിച്ചുകൊണ്ടുതന്നെ, അതിനുള്ള മറുപടിയാണ്‌ ഈ വചനങ്ങളിലും അടുത്ത ചില വചനങ്ങളിലും കാണുന്നത്‌.  കഅ്‌ബഃയുടെ ശുശ്രൂഷകന്‍മാരും പരിപാലകന്‍മാരുമായിരുന്നു അവരെന്നുള്ളത്‌ ശരി. പക്ഷേ, അല്ലഹുവിനെ മാത്രം ആരാധിക്കുകയും അവന്‍റെ നാമം സ്‌മരിക്കുകയും ചെയ്‌വാന്‍ വേണ്ടി സ്ഥാപിക്കപ്പെടുന്നതാണ്‌ പള്ളികള്‍. ഇവരാകട്ടെ, പ്രത്യക്ഷത്തില്‍ തന്നെ ബഹുദൈവാരാധകന്‍മാരും വിഗ്രഹാരാധകന്‍മാരുമാണ്‌. എന്നിരിക്കെ, പള്ളികളുടെ ശുശ്രൂഷ, മേല്‍നോട്ടം, അവയില്‍വെച്ചുള്ള ആരാധനാകര്‍മങ്ങള്‍ എന്നിങ്ങനെയുള്ള പരിപാലനങ്ങള്‍ അവരോട്‌ യോജിക്കുന്ന കാര്യങ്ങളല്ല. അതിനവര്‍ക്ക്‌ അര്‍ഹതയുമില്ല. പള്ളികളില്‍വെച്ച്‌ ഏറ്റവും വലിയ പള്ളി കഅ്‌ബഃയാണല്ലോ. അപ്പോള്‍ അതിന്‍റെ പരിപാലനകൃത്യം വിശേഷിച്ചും അവര്‍ക്ക്‌ പാടില്ലാത്തതാണ്‌. അല്ലാഹുവിലും അന്ത്യനാളിലും വിശ്വസിക്കുകയും, നമസ്‌കാരം സക്കാത്ത്‌ മുതലായ നിര്‍ബന്ധ കാര്യങ്ങള്‍ അനുഷ്‌ഠിക്കുകയും അല്ലാഹുവിനെ മാത്രം ഭയപ്പെടുകയും ചെയ്യുന്ന സത്യവിശ്വാസികള്‍ക്ക്‌ മാത്രമേ അതിനവകാശമുള്ളൂ. ഇതാണ്‌ അല്ലാഹു പറഞ്ഞതിന്‍റെ താല്‍പര്യം.  ‘പരിപാലിക്കുക’ എന്ന്‌ ഇവിടെ വിവര്‍ത്തനം ചെയ്‌തിരിക്കുന്നത്‌ يَعْمُرُ (യഅ്‌മുറു) എന്ന ക്രിയാരൂപത്തെയാകുന്നു. ഇതിന്‍റെ ധാതുനാമമാണ്‌ അടുത്ത വചനത്തില്‍ കാണുന്ന عِمَارَة (ഇമാറത്ത്‌) എന്ന പദം. ഈ ക്രിയയുടെ കര്‍ത്താവ്‌, കര്‍മം (الفَاعِل والمَفْعُول) എന്നിവയുടെ വ്യത്യാസമനുസരിച്ച്‌ പരിപാലനത്തിന്‍റെ സ്വഭാവത്തിലും വ്യത്യാസമുണ്ടായിരിക്കും. പള്ളികളെക്കുറിച്ചു പറയുമ്പോള്‍ രണ്ടു തരത്തിലുള്ള അര്‍ത്ഥത്തില്‍ അത്‌ ഉപയോഗപ്പെടാം.  (1) കെട്ടിടത്തിന്‍റെ കേടുപാടുകള്‍ നന്നാക്കുക, ഭരണവും നടത്തിപ്പും കൈകാര്യം ചെയ്യുക മുതലായ ബാഹ്യമായ ശുശ്രൂഷകള്‍.  (2) സന്ദര്‍ശിച്ചും, പ്രാര്‍ത്ഥന, നമസ്‌കാരം മുതലായ ആരാധനാ കര്‍മങ്ങള്‍ നടത്തിയും അവയുടെ സ്ഥാപനോദ്ദേശ്യങ്ങളെ സജീവമാക്കുക. ഈ രണ്ടാമത്തെ അര്‍ത്ഥത്തിലുള്ള പരിപാലനമാണ്‌ ഇവിടെ പ്രധാനമായും ഉദ്ദേശിക്കപ്പെട്ടിരിക്കുന്നത്‌. ഒന്നാമത്തെ അര്‍ത്ഥത്തിലുള്ള പരിപാലനത്തിന്‍റെ സ്ഥിതിയും ഇതില്‍ നിന്ന്‌ ഭിന്നമല്ലെന്ന്‌ വ്യക്തമാണ്‌. പള്ളി നിര്‍മാണത്തിന്‍റെയും നടത്തിപ്പിന്‍റെയും ലക്ഷ്യം അതില്‍വെച്ചു അല്ലാഹുവിനെ മാത്രം ആരാധിക്കലും അതുമായി ബന്ധപ്പെട്ട കാര്യങ്ങളുമാണല്ലോ.  പള്ളിയുടെ നിര്‍മാണത്തിലും ഭരണത്തിലും അമുസ്‌ലിംകള്‍ക്ക്‌ പങ്കുണ്ടായിക്കൂടാ എന്ന്‌ ഈ വചനത്തിന്‍റെ അര്‍ത്ഥവ്യാപ്‌തിയില്‍ നിന്ന്‌ മനസ്സിലാക്കാവുന്നതാണ്‌. പല മഹാന്‍മാരും ഇവിടെ അത്‌ പ്രസ്‌താവിച്ചു കാണാം. ഇന്നത്തെ പൊതുപരിതഃസ്ഥിതികള്‍ നോക്കുമ്പോള്‍ പഴുത്‌ വെച്ചു കൊടുക്കല്‍ കൂടിയായിരിക്കും. ഇതിന്‌ ചില ഉദാഹരണങ്ങള്‍ ചില രാജ്യങ്ങളില്‍ സംഭവിച്ചു കഴിഞ്ഞതുമാണ്‌. അമുസ്‌ലിംകളായ തൊഴിലാളികളെയും കൂലിക്കാരെയും പള്ളിസംബന്ധമായ പ്രവര്‍ത്തനങ്ങളില്‍ ഉപയോഗപ്പെടുത്തുന്നതിന്‌ ഇതൊന്നും ബാധകമാകുന്നതല്ലതാനും. അമുസ്‌ലിംകള്‍ പള്ളിയില്‍ പ്രവേശിക്കുന്നത്‌ സംബന്ധമായ ഏതാനും വിവരങ്ങള്‍ താഴെ 28-ാം വചനത്തിന്‍റെ വ്യാഖ്യാനത്തില്‍ കാണാം. പള്ളി പരിപാലനത്തെ (عمارة المسجد)പ്പറ്റി ഇബ്‌നു കഥീര്‍ (رحمه الله) പറഞ്ഞ ചില വാക്കുകള്‍ വളരെ ശ്രദ്ധേയമാകുന്നു. അദ്ദേഹം പറയുന്നു: അവയെ പരിപാലിക്കുക എന്നു പറഞ്ഞതിന്‍റെ ഉദ്ദേശ്യം, അവയെ മോടി കൂട്ടുകയും, അവയുടെ ആകൃതി നിലനിര്‍ത്തുകയും ചെയ്യുക എന്നുള്ളതല്ല. അവയെ പരിപാലിക്കല്‍, അവയില്‍വെച്ചു അല്ലാഹുവിനെ സ്‌മരിക്കുകയും, അവന്‍റെ ‘ശറഇ’ നെ (മതനിയമങ്ങളെ) അതില്‍ നിലനിര്‍ത്തുകയും, ശിര്‍ക്കില്‍ നിന്നും മ്‌ളേച്ഛമായ കാര്യങ്ങളില്‍ നിന്നും അവയെ ശുദ്ധമാക്കുകയും ചെയ്യുന്നത്‌ മുഖേനയാണുണ്ടാകുന്നത്‌.’  പള്ളികളുടെ സ്ഥാപന ലക്ഷ്യത്തിനുതന്നെ വിരുദ്ധമായി കുഫ്‌റിന്‍റെ (അവിശ്വാസത്തിന്‍റെ) വാക്കുകളും, പ്രവര്‍ത്തികളും മുഖേന, തങ്ങള്‍ അവിശ്വാസികളാണെന്ന്‌ വ്യക്തമായി തെളിയിച്ചു കൊണ്ടിരിക്കുന്നവരാണ്‌ മുശ്‌രിക്കുകള്‍. എന്നിരിക്കെ, പള്ളിപരിപാലനവും, അവരും തമ്മില്‍ എങ്ങിനെ പൊരുത്തപ്പെടും?! രണ്ടും പരസ്‌പര വിരുദ്ധമാണല്ലോ എന്നത്രെ شَاهِدِينَ عَلَى أَنْفُسِهِمْ بِالْكُفْرِ (തങ്ങളുടെ സ്വന്തം ദേഹങ്ങളുടെമേല്‍ അവിശ്വാസത്തിന്‌ സാക്ഷ്യം വഹിക്കുന്നവരായിക്കൊണ്ട്‌) എന്ന വാക്യം ചൂണ്ടിക്കാട്ടുന്നത്‌. മേല്‍പറഞ്ഞ പ്രകാരമുള്ള ഗുണങ്ങളോടുകൂടിയവര്‍ക്കാണ്‌ യഥാര്‍ത്ഥത്തില്‍ പള്ളിപരിപാലനത്തിന്‌ അര്‍ഹതയുള്ളതെങ്കിലും ഇസ്‌ലാമിന്‍റെ ചില വിധിവിലക്കുകള്‍ പാലിക്കുന്നില്ലെന്ന കാരണത്താല്‍, മുസ്‌ലിംകളായ വ്യക്തികള്‍ പള്ളിപരിപാലനത്തില്‍ പങ്കുവഹിക്കാനുള്ള അവകാശം -കുഫ്‌റിന്‍റെതായ അടയാളമൊന്നും അയാളില്‍ പ്രത്യക്ഷപ്പെടാത്ത കാലത്തോളം- തടയപ്പെട്ടുകൂടാ എന്ന്‌ ഇതില്‍ നിന്ന്‌ മനസ്സിലാക്കാം. الّله اعلم  അല്ലാഹുവിനെയല്ലാതെ ഭയപ്പെടാതിരിക്കുക (وَلَمْ يَخْشَ إِلَّا الَّله) എന്ന്‌ പറഞ്ഞത്‌കൊണ്ടുദ്ദേശ്യം അല്ലാഹുവിന്‍റെ വിധിവിലക്കുകള്‍ പാലിക്കുന്നതിലും മതപരമായ കടമകള്‍ നിര്‍വഹിക്കുന്നതിലും മറ്റാരെയും ഭയപ്പെടാതിരിക്കുകയാണ്‌ എന്ന്‌ സാമാന്യമായിപ്പറയാം. എന്നല്ലാതെ, വല്ല ആപത്തുകള്‍ വരുന്നതിനെക്കുറിച്ചോ, ക്രൂരജന്തുക്കള്‍ മുതലായവയെക്കുറിച്ചോ ഭയമുണ്ടാകാതിരിക്കുക എന്നല്ല; ഇമാം ബൈദ്വാവീ (رحمه الله) മുതലായവര്‍ ചൂണ്ടിക്കാട്ടിയതുപോലെ പ്രകൃത്യാ മനുഷ്യനില്‍ ഉണ്ടായിത്തീരുന്ന ഒരു സ്വഭാവമാണത്‌. ബുദ്ധിയുള്ള ഒരാളിലും അതുണ്ടാകാതിരിക്കയില്ല خَشْيَة (ഖശ്‌യത്ത്‌) എന്ന ധാതുവിന്‍റെ അര്‍ത്ഥം ഭയപ്പാട്‌, പേടി, സൂക്ഷ്‌മത’ എന്നൊക്കെയാണെങ്കിലും ഭക്തി ബഹുമാനത്തോടുകൂടിയുള്ള ഭയപ്പാടിലാണ്‌ അതിന്‍റെ പ്രയോഗമെന്ന്‌ ഇമാം റാഗിബ്‌ (رحمه الله) വ്യക്തമാക്കിയിട്ടുള്ളതും പ്രസ്‌താവ്യമാകുന്നു.  പള്ളി നിര്‍മാണം, പള്ളിപരിപാലനം എന്നീ വിഷയങ്ങളെ സംബന്ധിക്കുന്ന ഹദീഥുകള്‍ പലതും കാണാം. ഉദാഹരണാര്‍ത്ഥം ചിലത്‌ നമുക്കിവിടെ ഓര്‍മിക്കാം:  (1) നബി (صَلَّى اللَّهُ عَلَيْهِ وَسَلَّمَ) പ്രസ്‌താവിച്ചതായി ഉഥ്‌മാന്‍ (رضي الله عنه) ഉദ്ധരിക്കുന്നു: ‘ആരെങ്കിലും അല്ലാഹുവിന്‌ ഒരു പള്ളി സ്ഥാപിച്ചാല്‍ അല്ലാഹു അവന്‌ സ്വര്‍ഗത്തില്‍ ഒരു വീട്‌ സ്ഥാപിക്കുന്നതാണ്‌. (ബു.മു. തി) റസൂല്‍ തിരുമേനി യുടെ പള്ളി ഉഥ്‌മാന്‍ (رضي الله عنه) പുതുക്കിപ്പണിയുകയും, അതില്‍ ചില പരിഷ്‌കരണങ്ങള്‍ വരുത്തുകയും ചെയ്‌തതിനെപ്പറ്റി ചിലര്‍ ആക്ഷേപിച്ചു പറഞ്ഞതിനദ്ദേഹം മറുപടി നല്‍കിയ അവസരത്തിലായിരുന്നു നബി(صَلَّى اللَّهُ عَلَيْهِ وَسَلَّمَ) യില്‍ നിന്ന്‌ അദ്ദേഹം കേട്ട ഈ വചനം അദ്ദേഹം ഉദ്ധരിച്ചത്‌.  (2) നബി (صَلَّى اللَّهُ عَلَيْهِ وَسَلَّمَ) പ്രസ്‌താവിച്ചതായി അബൂഹുറയ്‌റഃ (رضي الله عنه) ഉദ്ധരിക്കുന്നു: ‘ആരെങ്കിലും പള്ളിയിലേക്ക്‌ പോകുകയോ വരുകയോ ചെയ്യുന്നതായാല്‍, അവന്‍ പോകുമ്പോഴും വരുമ്പോഴുമെല്ലാം അവന്‌ അല്ലാഹു സ്വര്‍ഗത്തില്‍ വിരുന്ന്‌ ഒരുക്കുന്നതാണ്‌. (ബു.മു.)  (3) അല്ലാഹുവിന്‍റെ തണലല്ലാത്ത മറ്റൊരു തണലും ഇല്ലാതിരിക്കുന്ന ദിവസം (ക്വിയാമത്തു നാളില്‍) അല്ലാഹുവിന്‍റെ തണല്‍ ലഭിക്കുന്ന ഏഴ്‌ കൂട്ടരെപ്പറ്റി പ്രസ്‌താവിക്കുന്ന പ്രസിദ്ധമായ നബി (صَلَّى اللَّهُ عَلَيْهِ وَسَلَّمَ) വചനത്തില്‍ ‘ഹൃദയം പള്ളികളുമായി ബന്ധപ്പെട്ട ആളുകളെയാണ്‌’ നബി (صَلَّى اللَّهُ عَلَيْهِ وَسَلَّمَ) ഒന്ന്‌ എണ്ണിയിരിക്കുന്നത്‌. (ബു. മു)  (4) റസൂല്‍ പറഞ്ഞതായി അബൂസഈദ്‌ (رحمه الله) ഉദ്ധരിക്കുന്നു: ‘ഒരു പുരുഷന്‍ പള്ളിയിലേക്കു പതിവായി പോകുന്നത്‌ കണ്ടാല്‍, അവന്‍റെ സത്യവിശ്വാസത്തിനു നിങ്ങള്‍ സാക്ഷ്യം വഹിച്ചുകൊള്ളുവിന്‍.’ പിന്നീട്‌ തിരുമേനി ഈ (18-ാം) വചനം ഓതുകയും ചെയ്‌തു. (അ.തി.ജ)  (5) പള്ളിയില്‍ അടിച്ചുവാരിയിരുന്ന – തൂപ്പുവേല ചെയ്‌തിരുന്ന-ഒരു സ്‌ത്രീ മരണപ്പെട്ടു. ആ സ്‌ത്രീയെ കാണാതായപ്പോള്‍ നബി (صَلَّى اللَّهُ عَلَيْهِ وَسَلَّمَ) അവരെപ്പറ്റി അന്വേഷിച്ചു. അവര്‍ മരണപ്പെട്ടുവെന്നറിഞ്ഞപ്പോള്‍, അവരുടെ പേരില്‍ നമസ്‌കരിക്കുവാന്‍ വേണ്ടി എന്നെ ഒരു വിവരം അറിയിച്ചു കൂടായിരുന്നോ? എന്ന്‌ പറഞ്ഞുകൊണ്ട്‌ തിരുമേനി അവരുടെ ക്വബ്‌റിന്‍റെ അടുക്കല്‍ ചെന്ന്‌ അവരുടെ പേരില്‍ (ജനാസഃ) നമസ്‌കാരം നടത്തി. (ബു.മു.ദാ.ജ)"
  9,18,"1252"
  9,19,"ജഹന്നമി' ന്‍റെ [നരകത്തിന്‍റെ] അഗ്നിയില്‍ വെച്ച്‌ അത്‌ കാച്ചിപ്പഴുപ്പിക്കപ്പെടുന്ന ദിവസം, എന്നിട്ട്‌ അതുകൊണ്ട്‌ അവരുടെ നെറ്റികള്‍ക്കും, പാര്‍ശ്വങ്ങള്‍ക്കും മുതുകുകള്‍ക്കും ചൂടു വെ(ച്ചു കരി)ക്കപ്പെടുകയും ചെയ്യുന്ന (ദിവസം). 'ഇതത്രെ, നിങ്ങള്‍ നിങ്ങളുടെ സ്വന്തങ്ങള്‍ക്കുവേണ്ടി നിക്ഷേപിച്ചു വെച്ചത്‌; അതിനാല്‍, നിങ്ങള്‍ നിക്ഷേപിച്ചു വെച്ചിരുന്നതിനെ നിങ്ങള്‍ രുചിച്ചുനോക്കിക്കൊള്ളുവിന്‍! (എന്ന്‌ അവരോട്‌ പറയപ്പടുകയും ചെയ്യും)   മുമ്പ്‌ ചൂണ്ടിക്കാട്ടിയതുപോലെ, മക്കാ മുശ്‌രിക്കുകള്‍ തങ്ങളുടെ ശ്രേഷ്‌ഠഗുണങ്ങളായി എണ്ണിവന്നിരുന്നതാണ്‌ ഹാജ്ജുമാര്‍ക്ക്‌ വെള്ളം എത്തിച്ചുകൊടുക്കുവാനുള്ള ഏര്‍പ്പാടും, കഅ്‌ബഃയുടെ ശുശ്രൂഷയും. മക്കയില്‍ അക്കാലത്ത്‌ വെള്ളത്തിന്‌ വളരെ ക്ഷാമമായിരുന്നതു കൊണ്ട്‌ ഹജ്ജിന്‌ വരുന്നവര്‍ക്ക്‌ അതാതിടങ്ങളില്‍ വെള്ളം എത്തിക്കുന്നത്‌ വളരെ പ്രധാനപ്പെട്ട ഒരു ഏര്‍പ്പാടായിരുന്നു. അതെല്ലാം നല്ലതും വേണ്ടപ്പെട്ടതുമായ കാര്യങ്ങളാണെങ്കിലും സത്യവിശ്വാസം സ്വീകരിക്കുകയും അല്ലാഹുവിന്‍റെ മാര്‍ഗത്തില്‍ സമരം ചെയ്യുകയും ചെയ്‌വാന്‍ താല്‍പര്യമില്ലാത്ത കാലത്തോളം അല്ലാഹുവിന്‍റെ അടുക്കല്‍ അതിന്‌ നിലയും വിലയുമില്ലെന്ന്‌ അല്ലാഹു മുശ്‌രിക്കുകളെ ഉല്‍ബോധിപ്പിക്കുകയാണ്‌. "
  9,20,"നിങ്ങള്‍ (യുദ്ധത്തിന്‌) പുറപ്പെട്ടുപോകുന്നില്ലെങ്കില്‍, അവന്‍ [അല്ലാഹു] നിങ്ങളെ വേദനയേറിയ ശിക്ഷ ശിക്ഷിക്കും; നിങ്ങളല്ലാത്ത (വേറെ) വല്ല ജനതയെയും അവന്‍ പകരം കൊണ്ടുവരുകയും ചെയ്യും; അവന്‌ നിങ്ങള്‍ യാതൊന്നും (തന്നെ) ഉപദ്രവം വരുത്തുന്നതുമല്ല. [നിങ്ങള്‍ക്ക്‌ തന്നെയായിരിക്കും അത്‌ ഉപദ്രവമായിരിക്കുക.] അല്ലാഹു, എല്ലാ കാര്യത്തിനും കഴിവുള്ളവനാകുന്നു. നിങ്ങള്‍ ലഘുവായവരായും, ഭാരമുള്ളവരായും,കൊണ്ട്‌ (യുദ്ധത്തിനു) പുറപ്പെട്ടുപോകുവിന്‍. നിങ്ങളുടെ ധനങ്ങള്‍കൊണ്ടും, ദേഹങ്ങള്‍കൊണ്ടും അല്ലാഹുവിന്‍റെ മാര്‍ഗത്തില്‍ സമരം ചെയ്യുകയും ചെയ്‌വിന്‍. അത്‌ നിങ്ങള്‍ക്ക്‌ (വളരെ) ഉത്തമമത്രെ- നിങ്ങള്‍ക്കറിയാമെങ്കില്‍ അതൊരു സമീപസ്ഥമായ [വേഗം ലഭിക്കാവുന്ന] വിഭവവും, മിതമായ ഒരു യാത്രയുമായിരുന്നെങ്കില്‍, അവര്‍ നിന്നെ പിന്‍തുടരുമായിരുന്നു. പക്ഷേ, വിഷമയാത്ര അവര്‍ക്ക്‌ വിദൂരമായിരിക്കയാണ്‌. വഴിയെ അവര്‍ അല്ലാഹുവിനെക്കൊണ്ട്‌ സത്യം ചെയ്യും: ഞങ്ങള്‍ക്ക്‌ സാധ്യതയുണ്ടായിരുന്നെങ്കില്‍, ഞങ്ങള്‍ നിങ്ങളോടൊപ്പം പുറപ്പെടുക തന്നെ ചെയ്യുമായിരുന്നുവെന്ന്‌. അവര്‍ തങ്ങളെത്തന്നെ നാശത്തിലാക്കുന്നു. അല്ലാഹുവിനറിയാം, നിശ്ചയമായും അവര്‍ വ്യാജം പറയുന്നവര്‍ തന്നെയാണെന്ന്‌ അല്ലാഹുവിലും അന്ത്യദിനത്തിലും വിശ്വസിക്കുന്നവര്‍ നിന്നോട്‌ സമ്മതം തേടുകയില്ല, തങ്ങളുടെ ധനം കൊണ്ടും, ദേഹങ്ങള്‍കൊണ്ടും സമരം നടത്തുന്നതില്‍ നിന്ന്‌ (ഒഴിവാകുവാന്‍). അല്ലാഹു സൂക്ഷ്‌മത പാലിക്കുന്നവരെപ്പറ്റി അറിയുന്നവനുമാകുന്നു. നിങ്ങളുടെ കൂട്ടത്തില്‍ അവര്‍ പുറപ്പെട്ടിരുന്നാല്‍, അവര്‍ നിങ്ങള്‍ക്ക്‌ അസ്വാസ്ഥ്യമല്ലാതെ വര്‍ധിപ്പിക്കുന്നതല്ല; നിങ്ങള്‍ക്ക്‌ കുഴപ്പം (ഉണ്ടാകുവാന്‍) ആഗ്രഹിച്ചുകൊണ്ട്‌ നിങ്ങളുടെ ഇടയിലുള്ള അവര്‍ പരക്കംപായുകയും തന്നെ ചെയ്യും. അവര്‍ക്ക്‌ ചെവി കൊടുക്കുന്ന (കുറേ) ആളുകള്‍ നിങ്ങളില്‍ ഉണ്ട്‌താനും. അല്ലാഹു അക്രമികളെപ്പറ്റി അറിയുന്നവനുമാണ്‌.   സ്വന്തം പിതാക്കളോ, സ്വന്തം സഹോദരങ്ങളോ ആയിരുന്നാല്‍പോലും- അവര്‍ സത്യവിശ്വാസം സ്വീകരിക്കാതെ അവിശ്വാസം കൊണ്ട്‌ തൃപ്‌തിപ്പെടുന്നപക്ഷം അവരുമായി മിത്രബന്ധം പുലര്‍ത്തുകയും അവരെ കൈകാര്യക്കാരാക്കിവെക്കുകയും ചെയ്‌തുകൂടാ എന്ന്‌ സത്യവിശ്വാസികളോട്‌ അല്ലാഹു കല്‍പിക്കുന്നു. മല്‍സരത്തില്‍ കഴിയുന്ന അവിശ്വാസികളോട്‌ മൈത്രിയിലും കൂട്ടുകെട്ടിലും പെരുമാറുന്നതിനെപ്പറ്റി ഒന്നിലധികം സ്ഥലത്ത്‌ ക്വുര്‍ആനില്‍ അല്ലാഹു വിരോധിച്ചിരിക്കുന്നത്‌ കാണാം. സൂഃ മുജാദിലഃയില്‍ പറയുന്നു: അല്ലാഹുവിനോടും അവന്‍റെ റസൂലിനോടും മല്‍സരം കാണിക്കുന്നവരോട്‌ അല്ലാഹുവിലും അവന്‍റെ റസൂലിലും വിശ്വസിക്കുന്ന ഒരുജനത സ്‌നേഹബന്ധം പുലര്‍ത്തുന്നതായി നീ കണ്ടെത്തുകയില്ല. അവര്‍ തങ്ങളുടെ പിതാക്കളോ, പുത്രന്‍മാരോ, സഹോദരങ്ങളോ, ബന്ധുകുടുംബങ്ങളോ ആയിരുന്നാലും ശരി. അങ്ങിനെയുള്ളവരുടെ -സ്‌നേഹബന്ധം പുലര്‍ത്താത്തവരുടെ- ഹൃദയങ്ങളില്‍ അല്ലാഹു സത്യവിശ്വാസം രേഖപ്പെടുത്തിയിരിക്കുന്നു. അവന്‍റെ പക്കല്‍ നിന്നുള്ള ഒരു ആത്മാവ്‌ മുഖേന അവന്‍ അവരെ ബലപ്പെടുത്തുകയും ചെയ്‌തിരിക്കുന്നു. (58:22)  കുടുംബബന്ധത്തെ ഓര്‍ത്തും, സ്വകുടുംബത്തിന്‍റെ അപ്രീതിയുണ്ടാകരുതെന്ന്‌ കരുതിയും, സ്വത്തുക്കള്‍ക്കൊ, പാര്‍പ്പിടങ്ങള്‍ക്കൊ നാശം സംഭവിക്കുമെന്ന്‌ വിചാരിച്ചുമൊക്കെ ദുര്‍ബ്ബല വിശ്വാസികളായ ചില മുസ്‌ലിംകള്‍ യുദ്ധം ചെയ്‌വാനോ, ഹിജ്‌റഃ പോകാനോ ശ്രമിക്കാതെ ഒഴിഞ്ഞുനില്‍ക്കുന്നുണ്ടായിരുന്നു. അവരുടെ വിഷയത്തിലാണ്‌ ഈ വചനങ്ങള്‍ അവതരിച്ചതെന്ന്‌ പറയപ്പെടുന്നുണ്ടെങ്കിലും ഈ തത്വം എല്ലാ കാലത്തുള്ളവര്‍ക്കും ബാധകം തന്നെയാണ്‌. അതായത്‌ അല്ലാഹുവിന്‍റെ ദീനിനോട്‌ മല്‍സരം പ്രകടിപ്പിച്ചുകൊണ്ടിരിക്കുന്നവര്‍ അടുത്ത ബന്ധുക്കളായാലും അവരോട്‌ ഹൃദയം ഇണങ്ങിക്കൊണ്ട്‌ അണഞ്ഞബന്ധം പുലര്‍ത്തിക്കൊണ്ടിരിക്കുവാന്‍ സത്യവിശ്വാസികള്‍ക്ക്‌ ഒരു കാലത്തും പാടില്ലാത്തതാകുന്നു. മാതാപിതാക്കള്‍ മുശ്‌രിക്കുകളായിരുന്നാല്‍പോലും അവരോട്‌ ഇഹത്തില്‍ നന്നായി പെരുമാറണമെന്നും, അവിശ്വാസികളോടും നീതിയും മര്യാദയും പാലിക്കേണമെന്നും, നീതികേടും അക്രമവും ആരോടും പാടില്ലെന്നുമുള്ള കല്‍പനകള്‍ ഇപ്പറഞ്ഞതിന്‌ എതിരല്ലതാനും.  കുടുംബബന്ധങ്ങളോ, സ്‌നേഹബന്ധങ്ങളോ, സ്വത്തുക്കളിലും ജീവിത സൗകര്യങ്ങളിലുമുള്ള താല്‍പര്യങ്ങളോ ഒന്നുംതന്നെ അല്ലാഹുവിന്‍റെയും റസൂലിന്‍റെയും വിധിവിലക്കുകള്‍ അനുസരിക്കുന്നതിനോ അല്ലാഹുവിന്‍റെ ദീനിനുവേണ്ടി സമരവും ത്യാഗവും അനുഷ്‌ഠിക്കുന്നതിനോ തടസ്സമായിരിക്കുവാന്‍ പാടില്ല. അങ്ങിനെ തടസ്സമാകത്തക്കവണ്ണം അവക്ക്‌ പ്രാധാന്യം കല്‍പിച്ചാല്‍ അതിന്‍റെ ഭവിഷ്യത്ത്‌ വളരെ ആപല്‍ക്കരമായിരിക്കുമെന്ന്‌ സത്യവിശ്വാസികളോടുള്ള ഒരു താക്കീതാണ്‌ 24-ാം വചനത്തില്‍ കാണുന്നത്‌. ‘അല്ലാഹു അവന്‍റെ കല്‍പനകൊണ്ട്‌ വരുന്നത്‌വരെ കാത്തിരിക്കുവിന്‍. (فَتَرَبَّصُوا حَتَّىٰ يَأْتِيَ اللَّهُ بِأَمْرِهِ) എന്നുള്ള ആ കനത്ത താക്കീത്‌ വിഷയത്തിന്‍റെ ഗൗരവമാണ്‌ ചൂണ്ടിക്കാട്ടുന്നത്‌. ആ കല്‍പനകൊണ്ടുദ്ദേശ്യം ഇന്നതാണെന്നോ, അത്‌ എപ്പോഴായിരിക്കുമെന്നോ അല്ലാഹു വെളിപ്പെടുത്തിയിട്ടില്ല. ഇഹത്തില്‍വെച്ചും, പരത്തില്‍വെച്ചും, അതിന്‍റെ ഭവിഷ്യത്ത്‌ നിങ്ങള്‍ അനുഭവിക്കേണ്ടിവരുമെന്നും അത്‌ നിങ്ങള്‍ക്ക്‌ താങ്ങാനാവാത്തതായിരിക്കുമെന്നുമത്രെ ആ വാക്ക്‌ സൂചിപ്പിക്കുന്നത്‌. അല്ലാഹുവിന്‍റെയും റസൂലിന്‍റെയും ആജ്ഞാനിര്‍ദേശങ്ങളെക്കാള്‍ അത്തരം കാര്യങ്ങള്‍ക്ക്‌ പ്രാധാന്യം കല്‍പിച്ചുകൊണ്ടിരിക്കുന്നതു നിമിത്തം മുസ്‌ലിംകള്‍ അന്നും ഇന്നും എന്നും അനുഭവിച്ചുകൊണ്ടിരിക്കുന്ന ഐഹികമായ ഭവിഷ്യത്തുകള്‍ ബുദ്ധിയും വിശ്വാസവുമുള്ള ആര്‍ക്കും അജ്ഞാതമല്ലതന്നെ. അത്‌മൂലം ലോകത്തുവെച്ചുണ്ടാകാനിരിക്കുന്ന ഭവിഷ്യത്തുകളെപ്പറ്റി പ്രത്യേകം പറയേണ്ടതില്ലതാനും.  നബി (صَلَّى اللَّهُ عَلَيْهِ وَسَلَّمَ) ഇപ്രകാരം അരുളിച്ചെയ്‌തിരിക്കുന്നു: ‘എന്‍റെ ആത്മാവ്‌ യാതൊരുവന്‍റെ കയ്യിലാണോ അവന്‍ തന്നെ സത്യം! നിങ്ങളില്‍ ഒരാള്‍ക്കും തന്നെ, അവന്‍റെ മാതാപിതാക്കളെയും, മക്കളെയും എല്ലാ മനുഷ്യരെയുംകാള്‍ ഇഷ്‌ടപ്പെട്ടവന്‍ ഞാനായിരിക്കുന്നതുവരെ അവന്‍ സത്യവിശ്വാസി ആയിരിക്കയില്ല.’ (ബു.മു) ഒരിക്കല്‍ ഉമര്‍ (رضي الله عنه) നബി (صَلَّى اللَّهُ عَلَيْهِ وَسَلَّمَ)യോട്‌ ഇങ്ങനെ പറയുകയുണ്ടായി: ‘അല്ലാഹുവിനെതന്നെ സത്യം! അല്ലാഹുവിന്‍റെ റസൂലേ, അങ്ങുന്നാണ്‌ എന്‍റെ ദേഹം ഒഴിച്ചുള്ള മറ്റെല്ലാറ്റിനെക്കാളും എനിക്കിഷ്‌ടപ്പെട്ട ആള്‍’. അപ്പോള്‍ റസൂല്‍ പറഞ്ഞു; ‘നിങ്ങളിലൊരാള്‍ക്ക്‌ അവന്‍റെ ദേഹത്തെക്കാളും ഇഷ്‌ടപ്പെട്ടവന്‍ ഞാനായിരിക്കുന്നതു വരെ അവന്‍ സത്യവിശ്വാസിയായിരിക്കയില്ല.’ അപ്പോള്‍ ഉമര്‍ (رضي الله عنه) പറഞ്ഞു: ‘എന്നാല്‍ – ഇപ്പോള്‍ – അല്ലാഹുതന്നെ സത്യം! അങ്ങുന്ന്‌ എനിക്ക്‌ എന്‍റെ ദേഹത്തേക്കാള്‍ ഇഷ്‌ടപ്പെട്ടവനാകുന്നു.’ അപ്പോള്‍ നബി (صَلَّى اللَّهُ عَلَيْهِ وَسَلَّمَ) തിരുമേനി പറഞ്ഞു: ‘ഇപ്പോഴാണ്‌, ഉമറേ, തന്‍റെ വിശ്വാസം പരിപൂര്‍ണമായത്‌.’ (അ.മു) അല്ലാഹുവിനെ സ്‌നേഹിക്കുകയും അനുസരിക്കുകയും ചെയ്യുന്നതിന്‍റെ അനിവാര്യ ഫലമാണല്ലോ റസൂലിനെ സ്‌നേഹിക്കലും അനുസരിക്കലും. അഥവാ അതു രണ്ടും അര്‍ത്ഥത്തില്‍ ഒന്നുതന്നെ. മനുഷ്യന്‍റെ ഐഹികവും പാരത്രികവുമായ നന്മകള്‍ക്കുള്ള ഏകനിദാനവും അതുതന്നെ. എന്നിരിക്കെ, അതിനെക്കാള്‍ ഉപരിയായി മറ്റൊരു കാര്യവും ഒരു യഥാര്‍ത്ഥ സത്യവിശ്വാസിക്ക്‌ ഉണ്ടായിരിക്കുവാന്‍ പാടില്ലല്ലോ. ‘ഇപ്പോഴാണ്‌ ഉമറേ തന്റെ വിശ്വാസം പരിപൂര്‍ണമായത്‌’ എന്ന തിരുവചനം ഈ വസ്‌തുതയാണ്‌ ചൂണ്ടിക്കാട്ടുന്നത്‌. ഇതുതന്നെയാണ്‌ സൂഃ അഹ്‌സാബില്‍ النَّبِيُّ أَوْلَىٰ بِالْمُؤْمِنِينَ مِنْ أَنفُسِهِمْ (നബി (صَلَّى اللَّهُ عَلَيْهِ وَسَلَّمَ) സത്യവിശ്വാസികളോട്‌ അവരുടെ ദേഹങ്ങളെക്കാള്‍ അധികം ബന്ധപ്പെട്ടവനാകുന്നു. (33:6) എന്ന വാക്യം മുഖേന അല്ലാഹു അറിയിക്കുന്നത്‌."
