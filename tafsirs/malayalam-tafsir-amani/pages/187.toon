tafsir[6]{c,v,t}:
  9,1,"ഈ സൂറത്തില്‍ പലരുടെയും തൗബഃയെ (പശ്ചാത്താപത്തെ) ക്കുറിച്ചു പ്രസ്‌താവിക്കുന്നതില്‍ നിന്നാണ്‌ ഇതിന്‌ സൂറതുത്തൗബഃ എന്ന്‌ പേര്‍ വന്നത്‌. സൂറത്തുല്‍ ‘ബറാഅത്ത്‌’ എന്നും പേരുണ്ട്‌. ആരംഭ വചനത്തിന്റെ തുടക്കം ‘ബറാഅത്ത്‌’ (بَرَاءَة) എന്ന വാക്കാണല്ലോ. ഉള്ളടക്കത്തിന്റെ ചില പ്രത്യേക വശങ്ങളെ സൂചിപ്പിച്ചുകൊണ്ട്‌ വേറെയും പേരുകള്‍ ഇതിന്‌ പറയപ്പെട്ടിട്ടുണ്ട്‌. സൂറത്ത്‌ മുഴുവനും അല്ലെങ്കില്‍ മിക്ക ഭാഗവും ഹിജ്‌റഃ ഒമ്പതാം കൊല്ലത്തില്‍ തബൂക്ക്‌ യുദ്ധകാലത്തും അതിനുശേഷവുമായി അവതരിച്ചതാകുന്നു. ആദ്യത്തിലെ ഏതാനും വചനങ്ങള്‍ തിരുമേനി യുദ്ധം കഴിഞ്ഞു മടങ്ങുമ്പോഴാണ്‌ അവതരിച്ചതെന്ന്‌ പലരും പറയുന്നു. താഴെ വിവരിക്കുന്ന പ്രകാരം, ആ വചനങ്ങളിലടങ്ങിയ കല്‍പനകള്‍ വിളംബരപ്പെടുത്തുവാന്‍ മക്കയിലേക്ക്‌ തിരുമേനി ആളെ അയക്കുകയും ചെയ്‌തിരുന്നു.  എല്ലാ സൂറത്തുകളുടെയും ആരംഭത്തിലുള്ളതുപോലെ ഈ സൂറത്തിന്റെ ആരംഭത്തില്‍, സ്വഹാബികളോ ശേഷമുള്ളവരോ ആരുംതന്നെ അവരുടെ മുസ്വ്‌ഹഫുകളില്‍ ‘ബിസ്‌മി’ (البِسْملة) എഴുതിവന്നിട്ടില്ല. ഇതിന്‌ ചില കാരണങ്ങള്‍ പറയപ്പെടുന്നു. മറ്റുള്ളവയെപ്പോലെ ഈ സൂറത്തില്‍ ബിസ്‌മി അവതരിച്ചിട്ടില്ല എന്നതാണ്‌ കൂടുതല്‍ ശരിയായ അഭിപ്രായം. അല്ലാഹുവിന്റെ കാരുണ്യത്തെക്കുറിക്കുന്നതാണ്‌ ബിസ്‌മി. ഈ സൂറത്തിലെ പ്രതിപാദ്യവിഷയങ്ങള്‍ പ്രധാനമായും മുശ്‌രിക്കുകളുമായുള്ള കര്‍ശന നടപടികളെ സംബന്ധിക്കുന്നവയാകുന്നു. അതുകൊണ്ടാണ്‌ ഇതില്‍ ബിസ്‌മി അവതരിക്കാതിരിക്കുവാന്‍ കാരണമെന്ന്‌ ചിലര്‍ പറയുന്നു. വേറെയും അഭിപ്രായങ്ങള്‍ കാണാവുന്നതാണ്‌. وَللهُ اَعْلَم   ആകയാല്‍, (ഹേ, മുശ്‌രിക്കുകളേ,) നിങ്ങള്‍ നാലു മാസം ഭൂമിയില്‍ (യഥേഷ്‌ടം) സഞ്ചരിച്ചുകൊള്ളുവിന്‍. നിങ്ങള്‍ അറിയുകയും ചെയ്യുവിന്‍: നിങ്ങള്‍ അല്ലാഹുവിനെ (തോല്‍പിച്ച്‌) അശക്തമാക്കുന്നവരല്ലെന്നും, അല്ലാഹു അവിശ്വാസികളെ അപമാനപ്പെടുത്തുന്നവനാണെന്നും. (പക്ഷേ) മുശ്‌രിക്കുകളില്‍ നിന്ന്‌ നിങ്ങള്‍ കരാറ്‌ നടത്തിയിട്ടുള്ളവരൊഴികെ, പിന്നീട്‌ (അതില്‍) നിങ്ങളോട്‌ യാതൊന്നും അവര്‍ പോരായ്‌മ വരുത്തിയിട്ടുമില്ല. നിങ്ങള്‍ക്കെതിരില്‍ ഒരാള്‍ക്കും അവര്‍ പിന്‍തുണ നല്‍കിയിട്ടുമില്ല (ഇങ്ങിനെയുള്ളവരൊഴികെ); അപ്പോള്‍, അവര്‍ക്ക്‌ അവരുടെ കാലം [അവധി] വരേക്ക്‌ അവരുടെ കരാറ്‌ നിങ്ങള്‍ പൂര്‍ത്തിയാക്കുവിന്‍. നിശ്ചയമായും അല്ലാഹു, സൂക്ഷ്‌മത പാലിക്കുന്നവരെ ഇഷ്‌ടപ്പെടുന്നു.   നബി (صَلَّى اللَّهُ عَلَيْهِ وَسَلَّمَ) യും സത്യവിശ്വാസികളും മക്കാ മുശ്‌രിക്കുകളുടെ മര്‍ദ്ദനംകൊണ്ട്‌ വളരെക്കാലം പൊറുതിമുട്ടി. അവസാനം മദീനയിലേക്ക്‌ ഹിജ്‌റഃ പോയി. എന്നിട്ടും അവരുടെ അക്രമങ്ങളും ആക്രമണങ്ങളും നിലച്ചില്ല. തക്കംകിട്ടുമ്പോഴൊക്കെ അവരത്‌ നടത്തിക്കൊണ്ടു തന്നെയിരുന്നു. അങ്ങനെ ബദ്‌ര്‍, ഉഹ്‌ദ്‌, ഖന്‍ദക്വ്‌ മുതലായ യുദ്ധങ്ങളുണ്ടായി. മദീനയിലെ യഹൂദികളെക്കൊണ്ടുള്ള ശല്യം ഇതിന്‌ പുറമെയും. അവരുമായി നബി (صَلَّى اللَّهُ عَلَيْهِ وَسَلَّمَ) സന്ധികള്‍ നടത്തിയെങ്കിലും അതെല്ലാം ലംഘിക്കുകയും മുശ്‌രിക്കുകള്‍ക്ക്‌ പിന്‍തുണ നല്‍കിക്കൊണ്ട്‌ മുസ്‌ലിംകളെ കൂടുതല്‍ അലട്ടുകയുമാണവര്‍ ചെയ്‌തത്‌. ഹിജ്‌റഃ 6-ാം കൊല്ലത്തില്‍ മുശ്‌രിക്കുകളുമായി പ്രസിദ്ധമായ ഹുദൈബിയാ സന്ധി നടന്നു. ചരിത്രത്തില്‍ തുല്യതയില്ലാത്തവിധം മുസ്‌ലിംകളുടെ ഭാഗത്തുനിന്ന്‌ വിട്ടുവീഴ്‌ചകള്‍ അടങ്ങിയതായിരുന്നു പത്തുകൊല്ലക്കാലം അവധിവെച്ചുകൊണ്ടുള്ള ആ സന്ധി. അവധിക്കുമുമ്പേ തന്നെ മുശ്‌രിക്കുകളില്‍നിന്ന്‌ സന്ധി ലംഘനമുണ്ടായി. അതിനെ തുടര്‍ന്ന്‌ ഹിജ്‌റഃ 8-ാം കൊല്ലത്തില്‍ മക്കാ വിജയത്തിന്‌ ആ സന്ധി വഴിതെളിയിച്ചു. അതോടുകൂടി മുശ്‌രിക്കുകളുടെ കേന്ദ്ര ആസ്ഥാനം (മക്ക) ഇസ്‌ലാമിന്‍റെ അധീനത്തില്‍ വന്നു. എങ്കിലും ചുറ്റുപുറങ്ങളിലുള്ള മുശ്‌രിക്കുകള്‍ ഇപ്പോഴും തക്കംപാര്‍ത്തും, ഉപയോഗപ്പെടുത്തിയും കൊണ്ടിരിക്കുകയാണ്‌. നബി (صَلَّى اللَّهُ عَلَيْهِ وَسَلَّمَ)യും സ്വഹാബികളും തബൂക്ക്‌ യുദ്ധത്തിന്‌ മദീന വിട്ടുപോയിരുന്ന അവസരത്തില്‍ ഇവരുടെ ഭീഷണികളും കരാറു ലംഘനങ്ങളും കൂടുതല്‍ പ്രകടമായി. അത്‌ ഉപയോഗപ്പെടുത്തിക്കൊണ്ട്‌ മദീനയിലെ കപടവിശ്വാസികള്‍ നാട്ടില്‍ വലിയ ഭീതി ഉളവാക്കുകയും ചെയ്‌തു. അങ്ങനെ, കരാറു വ്യവസ്ഥകള്‍ക്കും സന്ധിനിശ്ചയങ്ങള്‍ക്കും മുശ്‌രിക്കുകളുടെ പക്കല്‍ വിലയില്ലെന്നും, വഞ്ചനക്കും ലംഘനത്തിനും കിട്ടുന്ന പഴുതുകളെല്ലാം അവര്‍ ഉപയോഗപ്പെടുത്തുമെന്നും അനുഭവങ്ങള്‍ തെളിയിച്ചു. ചുരുക്കത്തില്‍, അവര്‍ക്കിടയില്‍ സമാധാനപൂര്‍വ്വം ജീവിക്കുവാനും, സന്ധി നടത്തി അടങ്ങിയിരിക്കുവാനും സാദ്ധ്യമല്ലാതായി. ഇങ്ങനെയുള്ള ചുറ്റുപാടിലാണ്‌ ഈ വചനങ്ങളും തുടര്‍ന്നുള്ള ഏതാനും വചനങ്ങളും അവതരിക്കുന്നത്‌.  മുശ്‌രിക്കുകളോടുള്ള പരസ്യമായ ഒരു വിളംബരമായിക്കൊണ്ടാണ്‌ ഈ വചനങ്ങളും തുടര്‍ന്നുള്ള കുറേ വചനങ്ങളും നിലകൊള്ളുന്നത്‌. വിളംബരം അല്ലാഹുവിങ്കല്‍ നിന്നുള്ളതാണെങ്കിലും അത്‌ നടപ്പില്‍ വരുത്തുന്നത്‌ നബി (صَلَّى اللَّهُ عَلَيْهِ وَسَلَّمَ)മുഖാന്തരമാണല്ലോ. അതുകൊണ്ടാണ്‌ അല്ലാഹുവില്‍നിന്നും അവന്‍റെ റസൂലില്‍ നിന്നുമുള്ള ബാധ്യത ഒഴിവാകല്‍ (بَرَاءَةٌ مِّنَ اللَّهِ وَرَسُولِهِ) എന്ന്‌ ആദ്യത്തെ വചനത്തിലും, അല്ലാഹുവില്‍നിന്നും അവന്‍റെ റസൂലില്‍നിന്നുമുള്ള അറിയിപ്പ്‌ (وَأَذَانٌ مِنَ الّلهِ وَرَسُولِهِ) എന്ന്‌ അടുത്ത വചനത്തിലും അതിന്ന്‌ ശീര്‍ഷകം നല്‍കിയിരിക്കുന്നത്‌. അക്കാലത്ത്‌ അറേബ്യ മുഴുവനും പരസ്യപ്പെടുത്തേണ്ടതുള്ള വല്ല കാര്യവും വിളംബരപ്പെടുത്തുവാന്‍ ഹജ്ജ്‌ സമയത്തെപ്പോലെ ഉതകുന്ന മറ്റൊരവസരവും ഉണ്ടായിരുന്നില്ല. അത്‌ കൊണ്ടാണ്‌ അടുത്ത വചനത്തില്‍ കാണുന്ന പ്രകാരം ഈ വിളംബരം ഹജ്ജ്‌ ദിവസം പ്രഖ്യാപനം ചെയ്‌വാന്‍ ആജ്ഞാപിച്ചിരിക്കുന്നത്‌. ഈ പ്രഖ്യാപനത്തെ സംബന്ധിക്കുന്ന ഹദീഥുകളും രിവായത്തുകളും പലതും കാണാം. അവയുടെ രത്‌നച്ചുരുക്കം ഇപ്രകാരമാകുന്നു:  ഹിജ്‌റഃ 9-ാം കൊല്ലത്തില്‍, തബൂക്ക്‌ യുദ്ധം കഴിഞ്ഞു വന്നശേഷം, നബി (صَلَّى اللَّهُ عَلَيْهِ وَسَلَّمَ) ഹജ്ജിന്‌ മക്കയിലേക്ക്‌ പോകുവാന്‍ ആഗ്രഹിച്ചു. പക്ഷേ, മുശ്‌രിക്കുകളും ഹജ്ജില്‍ പങ്കെടുക്കുമായിരുന്നതുകൊണ്ട്‌ തിരുമേനി പോകാതിരിക്കുകയാണുണ്ടായത്‌. അക്കൊല്ലം ഹജ്ജിന്‍റെ അമീറായി (നേതാവായി) നബി (صَلَّى اللَّهُ عَلَيْهِ وَسَلَّمَ) അബൂബക്‌ര്‍ സ്വിദ്ദീക്വ്‌ (رضي الله عنه)നെ അയച്ചു. നൂറുകണക്കില്‍ മുസ്‌ലിംകളും അദ്ദേഹമൊന്നിച്ചു പോയിരുന്നു. അബൂബക്‌ര്‍ (رضي الله عنه) പുറപ്പെട്ടുപോയിക്കഴിഞ്ഞശേഷം ഈ വചനങ്ങളെ ഹജ്ജില്‍ വിളംബരപ്പെടുത്തുവാന്‍ പിന്നാലെ അലി (رضي الله عنه)യെയും നബി (صَلَّى اللَّهُ عَلَيْهِ وَسَلَّمَ) അയക്കുകയുണ്ടായി. എനിക്കുവേണ്ടി വിളംബരം നടത്തുന്ന ആള്‍ എന്‍റെ കുടുംബത്തില്‍ ഒരാളായിരിക്കണമെന്ന്‌ പറഞ്ഞുകൊണ്ടാണ്‌ നബി (صَلَّى اللَّهُ عَلَيْهِ وَسَلَّمَ) അദ്ദേഹത്തെ അയച്ചത്‌ (*). അദ്ദേഹത്തിന്‍റെ നേതൃത്വത്തില്‍, മറ്റു ചിലരുംകൂടി അക്കൊല്ലത്തെ ഹജ്ജ്‌ മഹാസമ്മേളനത്തില്‍ വെച്ച്‌ ദുല്‍ഹജ്ജ്‌ മാസം പത്തിന്‌ ഈ സൂറത്തിന്‍റെ ആദ്യം മുതല്‍ക്കുള്ള ഏതാനും വചനങ്ങള്‍ (മുപ്പതോ നാല്‍പതോ വചനങ്ങള്‍) വിളംബരം ചെയ്‌തു. അതോടൊപ്പംതന്നെ, അടുത്തകൊല്ലം മുതല്‍ മുശ്‌രിക്കുകളാരും കഅ്‌ബഃത്തിങ്കല്‍ ഹജ്ജിനു വരരുതെന്നും, മേലില്‍ ആരും നഗ്നരായി ‘ത്വവാഫ്‌’ (കഅ്‌ബഃ പ്രദക്ഷിണം) ചെയ്യരുതെന്നും പ്രഖ്യാപിക്കുകയുണ്ടായി. നേരത്തെതന്നെ ഈ രണ്ടു കാര്യങ്ങളും ഹജ്ജില്‍ പ്രഖ്യാപനം ചെയ്‌വാന്‍ അബൂബക്‌ര്‍ (رضي الله عنه) ഏല്‍പിക്കപ്പെട്ടിരുന്നുവെന്നും, അലി (رضي الله عنه)യുടെ വിളംബരത്തിലും ഇത്‌ രണ്ടും ഉള്‍പ്പെട്ടിരുന്നുവെന്നും താഴെ ഉദ്ധരിക്കുന്ന അബൂഹുറയ്‌റഃ (رضي الله عنه)യുടെ ഹദീഥില്‍നിന്നും വ്യക്തമാകുന്നു.  ഈ വചനങ്ങളിലടങ്ങിയ ആശയങ്ങളെ വിവരിക്കുന്ന മദ്ധ്യെ ഇബ്‌നു കഥീര്‍ (رحمه الله) ഇപ്രകാരം പ്രസ്‌താവിച്ചിരിക്കുന്നു: ‘ഈ വചനത്തി(ന്റെ വ്യാഖ്യാനത്തി)ല്‍ വ്യാഖ്യാതാക്കള്‍ക്ക്‌ വളരെ അഭിപ്രായ വ്യത്യാസങ്ങളുണ്ട്‌. ഒരു വിഭാഗം ആളുകള്‍ പറയുന്നു: കാലാവധി നിര്‍ണയിക്കപ്പെട്ടിട്ടില്ലാത്തവരെയോ, നാലു മാസക്കാലത്തിനു താഴെ അവധി നിശ്ചയിക്കപ്പെട്ടവരെയോ സംബന്ധിച്ചാണ്‌ ഈ വചനം. അവര്‍ക്ക്‌ നാലു മാസംവരെ അവധി നല്‍കപ്പെടുന്നതാണ്‌. അവധി നിര്‍ണയിച്ചുകൊണ്ടുള്ള കരാറുകാര്‍ക്ക്‌ അവരുടെ അവധിക്കാലം തീരുന്നതുവരെയും അവധി നല്‍കപ്പെടും. അവര്‍ക്ക്‌ അവരുടെ അവധി പൂര്‍ത്തിയാക്കിക്കൊടുക്കണമെന്ന്‌ (നാലാം വചനത്തില്‍) പറയുന്നുണ്ടല്ലോ. ഇപ്രകാരം ഹദീഥിലും വന്നിരിക്കുന്നു. ഇതാണ്‌ ആ അഭിപ്രായങ്ങളില്‍ വെച്ച്‌ ഏറ്റവും നല്ല അഭിപ്രായം. ഇബ്‌നു ജരീറും (رحمه الله) ഇതാണ്‌ നല്ലതായി അഭിപ്രായപ്പെട്ടിരിക്കുന്നത്‌. വേറെ പലരില്‍ നിന്നും ഇങ്ങനെ നിവേദനം ചെയ്യപ്പെട്ടിട്ടുണ്ട്‌.’  രണ്ടാമത്തെ ആയത്തിന്‍റെ അവസാനഭാഗം മുശ്‌രിക്കുകള്‍ക്കുള്ള താക്കീതാണെന്ന്‌ പറയേണ്ടതില്ല. ഈ പ്രഖ്യാപനം കഴിഞ്ഞത്‌ മുതല്‍ക്കുതന്നെ ആ താക്കീതിന്‍റെ ഫലം അവര്‍ അനുഭവിച്ചറിയുകയും ചെയ്‌തിട്ടുണ്ട്‌.   (*) ഇങ്ങിനെയുള്ള ഉത്തരവാദപ്പെട്ട പ്രഖ്യാപനങ്ങള്‍ നടത്തുവാന്‍ പ്രതിനിധിയെ അയക്കുമ്പോള്‍, ആ പ്രതിനിധി അയാളെ അയക്കുന്ന ആളുടെ അടുത്ത ബന്ധുവായിരിക്കണമെന്നുള്ളത്‌ അറബികളുടെ ഇടയില്‍ അംഗീകരിക്കപ്പെട്ട ഒരു പതിവായിരുന്നു."
  9,2,"1236"
  9,3,"(നബിയേ) മുശ്‌രിക്കുകളില്‍ നിന്ന്‌ ഏതെങ്കിലും ഒരാള്‍ നിന്നോട്‌ രക്ഷ [അഭയം] തേടിയെങ്കില്‍, അവന്‍ അല്ലാഹുവിന്‍റെ വചനം കേള്‍ക്കുന്നതുവരെ അവന്‌ രക്ഷ [അഭയം] നല്‍കുക. പിന്നെ, അവനെ അവന്‍റെ അഭയസ്ഥാനത്ത്‌ എത്തിച്ചുകൊടുക്കുക. അത്‌ അവര്‍ അറിഞ്ഞുകൂടാത്ത ഒരു ജനതയാണെന്നുള്ളത്‌ കൊണ്ടത്രെ. എങ്ങനെയാണ്‌ (അവര്‍ക്ക്‌ കരാര്‍ ഉണ്ടായിരിക്കുക)? നിങ്ങളുടെ മേല്‍ അവര്‍ (വിജയം വരിച്ചു) പ്രത്യക്ഷപ്പെടുന്നപക്ഷം, നിങ്ങളെപ്പറ്റി കുടുംബബന്ധമാകട്ടെ, (കരാറ്‌) ബാധ്യതയാകട്ടെ അവര്‍ കാത്തുസൂക്ഷിക്കുകയില്ല [പരിഗണിക്കുകയില്ല]! അവരുടെ വായകൊണ്ട്‌ അവര്‍ നിങ്ങളെ തൃപ്‌തിപ്പെടുത്തും; അവരുടെ ഹൃദയങ്ങള്‍ വെറുക്കുകയും ചെയ്യും. അവരില്‍ അധികപേരും തോന്നിയവാസികളുമാകുന്നു.   يَوْمَ الْحَجّ الْأَكْبَر (മഹത്തായ ഹജ്ജിന്‍റെ ദിവസം) ദുല്‍ഹജ്ജ്‌ ഒമ്പതാം ദിവസമായ അറഫാ ദിനത്തെ ഉദ്ദേശിച്ചും, പത്താം ദിവസമായ പെരുന്നാള്‍ ദിനത്തെ ഉദ്ദേശിച്ചും, തുടര്‍ന്നുള്ള മൂന്നു ദിവസങ്ങളായ ‘അയ്യാമുത്തശ്‌രീക്വി’നെ ഉദ്ദേശിച്ചും ഉപയോഗിക്കപ്പെടാറുണ്ട്‌. ചിലപ്പോള്‍, ഹജ്ജുകാലത്തെ പൊതുവില്‍ ഉദ്ദേശിച്ചും പറയപ്പെടും. പക്ഷേ, വിളംബരം നടത്തപ്പെട്ടത്‌ പെരുന്നാള്‍ ദിവസമായിരുന്നുവെന്ന്‌ ഹദീഥിനാല്‍ സ്ഥിരപ്പെട്ടിരിക്കകൊണ്ട്‌ ആ ദിവസമാണിവിടെ ഉദ്ദേശ്യമെന്നു മനസ്സിലാക്കാം. ഹജ്ജിന്‍റെ വിശേഷണമായി الْأَكْبَر (ഏറ്റവും വലുതായ – അഥവാ മഹത്തായ) എന്ന്‌ വിശേഷിപ്പിച്ചതിന്‌ പലരും പല കാരണങ്ങള്‍ പറഞ്ഞുകാണുന്നു: ഉംറഃ കര്‍മത്തെപ്പറ്റി ചെറിയ ഹജ്ജ്‌ (الْحَجّ الْأصْغر) എന്ന്‌ പറയപ്പെടാറുള്ളതുകൊണ്ട്‌ അതല്ല ഉദ്ദേശ്യമെന്ന്‌ വ്യക്തമാക്കുവാനാണെന്നും, ഹജ്ജിന്‍റെ പ്രധാന കര്‍മങ്ങള്‍ നടക്കുകയും ജനങ്ങളെല്ലാം മിനായില്‍ ഒരുമിച്ചുകൂടുകയും ചെയ്യുന്നത്‌ പെരുന്നാള്‍ ദിവസമായതുകൊണ്ട്‌ അതാണിവിടെ ഉദ്ദേശിച്ചതെന്നും മറ്റുമാണ്‌. ഏതായാലും -ഇക്കാലത്ത്‌ ചിലര്‍ ധരിച്ചുവശായതുപോലെ – അറഫാദിവസം വെള്ളിയാഴ്‌ചയായി വരുന്ന കൊല്ലങ്ങളിലെ ഹജ്ജിനുള്ള ഒരു പ്രത്യേക നാമമോ, വിശേഷണമോ അല്ല ‘ഹജ്ജുല്‍ അക്‌ബര്‍ (الْحَجّ الْأَكْبَر)’ എന്ന വാക്ക്‌.  ഈ വചനങ്ങളിലടങ്ങിയ പ്രഖ്യാപനങ്ങളുടെ രത്‌നച്ചുരുക്കം ഇങ്ങിനെ പറയാം:  (1) നബി (صَلَّى اللَّهُ عَلَيْهِ وَسَلَّمَ) യും മുശ്‌രിക്കുകളുമായുള്ള കരാര്‍ വ്യവസ്ഥകള്‍ ഇതോടെ അവസാനിച്ചു.  (2) കഴിഞ്ഞുപോയ തെറ്റുകളില്‍നിന്നും ലംഘനങ്ങളില്‍നിന്നും പശ്ചാത്തപിച്ചു മടങ്ങിയാല്‍ അതവര്‍ക്ക്‌ ഗുണമായിത്തീരും. അല്ലാത്തപക്ഷം അതിന്‍റെ ഫലം (ഇഹത്തിലും, പരത്തിലും) അവര്‍ അനുഭവിക്കേണ്ടിവരും. അതില്‍നിന്ന്‌ രക്ഷപ്പെടുവാന്‍ അവര്‍ക്ക്‌ സാദ്ധ്യമാകുക ഇല്ലതന്നെ. ‘പശ്ചാത്തപിച്ചു മടങ്ങുക’ എന്നതുകൊണ്ടുദ്ദേശ്യം ഇസ്‌ലാമിനെ സ്വീകരിക്കുക എന്നായിരിക്കും. കാരണം, ഇസ്‌ലാമില്‍ പ്രവേശിക്കാത്ത മുസ്‌ലിംകളുടെ രക്ഷയില്‍ വര്‍ത്തിക്കുവാന്‍ അപേക്ഷിക്കുന്നവരെപ്പറ്റി 6-ാം വചനത്തില്‍ പ്രത്യേകം വിവരിക്കുന്നുണ്ട്‌.  (3) മുസ്‌ലിംകളുമായി വല്ല കരാറും നിലവിലുണ്ടായിരിക്കുകയും, അതില്‍ വിഘ്‌നം വരുത്തുകയോ, മുസ്‌ലിംകള്‍ക്കെതിരായി ശത്രുക്കളെ സഹായിക്കുകയോ ചെയ്യാതിരിക്കുകയും ചെയ്യുന്നവര്‍ മാത്രം ഇതില്‍നിന്ന്‌ ഒഴിവാകുന്നു. അവരെ സംബന്ധിച്ചിടത്തോളം മുമ്പ്‌ പറഞ്ഞ നാലുമാസങ്ങളുടെ അവധിയുടെ കണക്കില്ല. അവരുമായുള്ള കരാറില്‍ നിശ്ചയിച്ച അവധി തീരുന്നതുവരെ അത്‌ പാലിക്കുക തന്നെ ചെയ്യും.  അബൂഹുറയ്‌റഃ (رضي الله عنه) പ്രസ്‌താവിച്ചതായി ഹുമൈദ്‌ബ്‌നു അബ്‌ദിര്‍റഹ്‌മാന്‍ (رحمه الله) ഇപ്രകാരം ഉദ്ധരിച്ചിരിക്കുന്നു: ആ ഹജ്ജില്‍ വെച്ച്‌ അക്കൊല്ലത്തിനുശേഷം ഒരു മുശ്‌രിക്കും ഹജ്ജ്‌ ചെയ്യരുതെന്നും, നഗ്നരായി ആരും ‘ത്വവാഫ്‌’ ചെയ്യരുതെന്നും ബലിപെരുന്നാള്‍ ദിവസം മിനായില്‍ പ്രഖ്യാപനം ചെയ്യുന്നവരുടെ കൂട്ടത്തില്‍ അബൂബക്‌ര്‍ (رضي الله عنه) എന്നെയും അയച്ചിരുന്നു.’ (നിവേദകനായ) ഹുമൈദ്‌ പറയുകയാണ്‌: ‘പിന്നീട്‌ റസൂല്‍ അലിയ്യുബ്‌നു അബീത്വാലിബ്‌ (رضي الله عنه) നെയും ‘ബറാഅത്ത്‌’ പ്രഖ്യാപനത്തിനായി പിന്നാലെ അയച്ചു. അബൂഹുറയ്‌റഃ (رضي الله عنه) തുടര്‍ന്നുപറഞ്ഞു: ‘അങ്ങനെ, അലിയും തങ്ങളൊന്നിച്ചു ബലിപെരുന്നാള്‍ ദിവസം മിനായിലെ ജനങ്ങളില്‍ ‘ബറാഅത്തും’, ഇക്കൊല്ലത്തിനുശേഷം മുശ്‌രിക്കുകള്‍ ഹജ്ജ്‌ ചെയ്യരുതെന്നും, നഗ്നന്മാര്‍ ത്വവാഫ്‌ ചെയ്യരുതെന്നും വിളംബരം നടത്തി.’ (ബുഖാരി)"
  9,4,"1238"
  9,5,"അല്ലാഹുവിന്‍റെ 'ആയത്തു' കള്‍ക്ക്‌ [ലക്ഷ്യദൃഷ്‌ടാന്തങ്ങള്‍ക്ക്‌] അവര്‍ അല്‍പമായ വിലവാങ്ങി; അങ്ങനെ, അവന്‍റെ മാര്‍ഗത്തില്‍ നിന്ന്‌ അവര്‍ (ആളുകളെ) തടഞ്ഞു. നിശ്ചയമായും അവര്‍ പ്രവര്‍ത്തിച്ചുവരുന്നത്‌ വളരെ ചീത്ത!   الأشهُرُ الحُرُم (യുദ്ധം നിഷിദ്ധമായ മാസങ്ങള്‍) കൊണ്ട്‌ ഇവിടെ ഉദ്ദേശ്യമെന്താണെന്നുള്ളതില്‍ രണ്ട്‌ അഭിപ്രായങ്ങളുണ്ട്‌.  (1) യുദ്ധം നിഷിദ്ധമായ ദുല്‍ക്വഅ്‌ദഃ, ദുല്‍ഹിജ്ജഃ, മുഹര്‍റം എന്നിവയും റജബുംകൂടി നാലു മാസങ്ങള്‍ തന്നെയാണ്‌ ഇവിടെയും ഉദ്ദേശിക്കപ്പെട്ടിട്ടുള്ളത്‌. ഇതനുസരിച്ച്‌ മുമ്പ്‌ കരാര്‍ നിലവിലില്ലാത്ത മുശ്‌രിക്കുകളോട്‌ പ്രഖ്യാപനം നടന്നത്‌ മുതല്‍ അടുത്ത മുഹര്‍റം കഴിയുന്നതുവരെ നടപടിയൊന്നും എടുക്കേണ്ടതില്ലെന്നും, മുഹര്‍റം കഴിഞ്ഞാല്‍- അവര്‍ പശ്ചാത്തപിച്ചു മടങ്ങാത്തപക്ഷം-മേല്‍പറഞ്ഞ നടപടികള്‍ അവരോട്‌ സ്വീകരിക്കണമെന്നുമായിരിക്കും ആയത്തിന്‍റെ ഉദ്ദേശ്യം.  (2) യുദ്ധം നിഷിദ്ധമായ ആ മാസങ്ങളല്ല ഇവിടെ ഉദ്ദേശ്യം. കഴിഞ്ഞ വചനങ്ങളില്‍ നാലുമാസം ഭൂമിയിലൂടെ സഞ്ചരിച്ചുകൊള്ളുക. (فَسِيحُوا فِي الْأَرْضِ أَرْبَعَةَ أَشْهُرٍ) എന്ന്‌ മുശ്‌രിക്കുകളോടും അവര്‍ക്ക്‌ അവരുടെ കരാറു പൂര്‍ത്തിയാക്കിക്കൊടുക്കുക (فَأَتِمُّوا إِلَيْهِمْ عَهْدَهُمْ) എന്ന്‌ മുസ്‌ലിംകളോടും പറഞ്ഞ ആ കാലമാണുദ്ദേശ്യം. ഇതനുസരിച്ച്‌ ഈ പ്രഖ്യാപനത്തിനുശേഷം അതാത്‌ കൂട്ടര്‍ക്ക്‌ അനുവദിക്കപ്പെട്ടതും അവരോട്‌ യുദ്ധം നടത്തുവാന്‍ പാടില്ലാത്തതുമായ ആ മാസങ്ങള്‍ കഴിയുന്നതുവരെ അവരോട്‌ ഒരു നടപടിയും എടുക്കേണ്ടതില്ലെന്നും, അത്‌ കഴിഞ്ഞാല്‍ പിന്നെ -അവര്‍ പശ്ചാത്തപിച്ചു മടങ്ങാത്തപക്ഷം- മേല്‍പറഞ്ഞ നടപടികള്‍ സ്വീകരിക്കണമെന്നുമായിരിക്കും ഉദ്ദേശ്യം. ഈ അഭിപ്രായത്തിനാണ്‌ ഇബ്‌നുകഥീര്‍ (رحمه الله) മുന്‍ഗണന നല്‍കിയിരിക്കുന്നത്‌. മുജാഹിദ്‌, ഇബ്‌നു ഇസ്‌ഹാക്വ്‌, ക്വത്താദഃ, സുദ്ദീ (رَحِمَهُمُ الله) എന്നിവരുടെയും അഭിപ്രായം അതാണെന്നും, സന്ദര്‍ഭംകൊണ്ടു മനസ്സിലാകുന്നത്‌ ഇതാണെന്നും, യുദ്ധം നിഷിദ്ധമായ നാലു മാസങ്ങളെ സംബന്ധിച്ച വിധി ഈ സൂറത്തില്‍ തന്നെ (36-ാം വചനത്തില്‍) പ്രത്യേകം താഴെ വരുന്നുണ്ടെന്നും അദ്ദേഹം ചൂണ്ടിക്കാട്ടുകയും ചെയ്‌തിരിക്കുന്നു.  കരാറു പ്രകാരം യുദ്ധ നടപടിയെടുക്കുവാന്‍ പാടില്ലാത്ത ആ മാസങ്ങള്‍ കഴിഞ്ഞതിനുശേഷം അവര്‍ പശ്ചാത്തപിക്കാതെ പഴയപടി തന്നെ തുടരുകയാണെങ്കില്‍ അവരുടെ നേരെ സ്വീകരിക്കേണ്ടുന്ന നടപടികള്‍ ഇവയാകുന്നു:  (1) കിട്ടിയേടത്തുവെച്ചു കൊലപ്പെടുത്തുക.  (2) പിടിച്ചു ബന്ധനത്തിലാക്കുക. ബന്ധനത്തിലാക്കുന്നതു സംബന്ധിച്ച്‌ സൂറത്തുല്‍ അന്‍ഫാല്‍ 67-ാം വചനത്തില്‍ പ്രസ്‌താവിച്ച ആക്ഷേപം ഇപ്പോള്‍ നിലവിലില്ല. മുസ്‌ലിംകള്‍ക്ക്‌ ശക്തിയും പ്രതാപവും വന്നുകഴിഞ്ഞിരിക്കുകയാണല്ലോ.  (3) ഉപരോധം ചെയ്യുക. അവര്‍ കോട്ടക്കകത്തോ മറ്റോ പ്രവേശിച്ചു രക്ഷപ്പെടുന്നപക്ഷം അവര്‍ പുറത്തുവന്ന്‌ കീഴൊതുങ്ങാന്‍ നിര്‍ബന്ധിതരാകുമാറ്‌ ഉപരോധം ഏര്‍പ്പെടുത്തണമെന്നു സാരം.  (4) തക്കവും തരവുംനോക്കി എല്ലാ മര്‍മ സ്ഥാനങ്ങളിലും പതിയിരുന്നുകൊണ്ട്‌ അവരെ സൈ്വരവിഹാരം കൊള്ളുവാന്‍ അവനുവദിക്കാതിരിക്കുക. അക്കാലത്ത്‌ ശത്രു വിഭാഗങ്ങള്‍ തമ്മിലുണ്ടായിരുന്ന യുദ്ധ നയങ്ങളാണിതെല്ലാം.  ഈ പ്രഖ്യാപനം കഴിഞ്ഞ ശേഷവും ആരെങ്കിലും പശ്ചാത്തപിച്ചു മടങ്ങുന്നപക്ഷം അതുവരെ അവര്‍ ചെയ്‌ത അക്രമങ്ങളുടെയോ മല്‍സരങ്ങളുടെയോ പേരില്‍ യാതൊരു നടപടിയും എടുക്കുകയില്ല. പശ്ചാത്തപിക്കുക എന്നു പറഞ്ഞതിന്‍റെ ഉദ്ദേശ്യം ശിര്‍ക്കില്‍ നിന്ന്‌ പിന്‍മാറി ഇസ്‌ലാമിനെ അംഗീകരിക്കുക എന്നാകുന്നു. പക്ഷേ, ഇസ്‌ലാമിന്‍റെ മുദ്രാവാക്യങ്ങളായ ശഹാദത്തു കലിമകള്‍ നാവുകൊണ്ട്‌ പറഞ്ഞാല്‍ മാത്രം പോരാ, അത്‌ പ്രവര്‍ത്തനംകൊണ്ട്‌ തെളിയിക്കുകയും വേണം. അതായത്‌ ശാരീരികമായി ഏറ്റവും വലിയ നിര്‍ബന്ധ കടമയായ നമസ്‌കാരം നിലനിറുത്തിപ്പോരുകയും, ധനപരമായി ഏറ്റവും വലിയ കടമയായ സക്കാത്ത്‌ കൊടുക്കുകയും വേണം. അതവര്‍ ചെയ്‌താല്‍ മുസ്‌ലിംകള്‍ക്കുള്ള എല്ലാ പൗരാവകാശങ്ങള്‍ക്കും അവര്‍ അര്‍ഹരായിത്തീരുന്നു. പ്രസിദ്ധമായ ഒരു ഹദീഥില്‍ നബി (صَلَّى اللَّهُ عَلَيْهِ وَسَلَّمَ) ഈ തത്വം ഇങ്ങനെ വ്യക്തമാക്കുന്നു. അല്ലാഹു അല്ലാതെ ആരാധ്യനില്ലെന്നും മുഹമ്മദ്‌ അല്ലാഹുവിന്‍റെ റസൂലാണെന്നും സാക്ഷ്യപ്പെടുത്തുകയും നമസ്‌കാരം നിലനിര്‍ത്തുകയും സകാത്ത്‌ കൊടുക്കുകയും ചെയ്യുന്നത്‌ വരെ മനുഷ്യരോട്‌ യുദ്ധം ചെയ്യാന്‍ നിന്നോട്‌ കല്‍പിക്കപ്പെട്ടിരിക്കുന്നു. അതവര്‍ ചെയ്‌താല്‍ അവരുടെ രക്തങ്ങളും, സ്വത്തുക്കളും എന്നില്‍നിന്നും അവര്‍ കാത്തുരക്ഷിച്ചു: (മറ്റു കുറ്റകൃത്യങ്ങള്‍ കാരണം) ഇസ്‌ലാമിക നിയമമനുസരിച്ചു (നടപടി) വേണ്ടി വന്നാലല്ലാതെ. (മറ്റു നിലക്കുള്ള) അവരുടെ വിചാരണ (അഥവാ കൃത്യമായ കണക്ക്‌ പരിശോധന) അല്ലാഹുവിന്‍റെ ബാധ്യതയാണ്‌’. (ബു.മു.) ഇപ്രകാരം ഇസ്‌ലാമില്‍ പ്രവേശിച്ചുകഴിഞ്ഞാല്‍ പിന്നെ ഇസ്‌ലാമിന്‍റെ മുറപ്രകാരമുള്ള ശാസനകളൊന്നും നിഷേധിക്കുവാന്‍ അവര്‍ക്കു പാടില്ല. നിഷേധിച്ചാല്‍ അതിന്‍റെ പേരില്‍ അവരോട്‌ നിയമാനുസൃതമായ നടപടി എടുക്കുക തന്നെ ചെയ്യും എന്ന്‌ സാരം. ഈ തത്വത്തെ അടിസ്ഥാനമാക്കിയാണ്‌, നബി (صَلَّى اللَّهُ عَلَيْهِ وَسَلَّمَ) യുടെ വിയോഗാനന്തരം. മേലില്‍ തങ്ങള്‍ സക്കാത്ത്‌ കൊടുക്കുകയില്ലെന്ന്‌ ശഠിച്ചവരോട്‌ ഒന്നാം ഖലീഫഃ അബൂബക്‌ര്‍ (رضي الله عنه) യുദ്ധം നടത്തിയത്‌."
  9,6,"ഒരു സത്യവിശ്വാസിയെപ്പറ്റിയും കുടുംബ ബന്ധത്തെയാകട്ടെ, (കരാറ്‌) ബാധ്യതയാകട്ടെ അവര്‍ കാത്തുസൂക്ഷിക്കുക [പരിഗണിക്കുക]യില്ല അക്കൂട്ടര്‍ തന്നെയാണ്‌ അതിക്രമികളും.   മുസ്‌ലിംകളുമായി കരാറുകളൊന്നും നിലവിലില്ലാത്തവരും കണ്ടേടത്തുവെച്ചു വധിക്കപ്പെടുവാന്‍ അനുവദിക്കപ്പെട്ടവരുമായ മുശ്‌രിക്കുകളായിരുന്നാല്‍ പോലും, അവരില്‍ ആരെങ്കിലും ക്വുര്‍ആന്‍ കേട്ടു മനസ്സിലാക്കുവാന്‍ ഉദ്ദേശിച്ചു മുസ്‌ലിംകളെ സമീപിച്ചാല്‍, അവര്‍ക്ക്‌ അഭയം നല്‍കുകയും അവര്‍ക്ക്‌ ക്വുര്‍ആന്‍ കേള്‍പ്പിച്ചുകൊടുക്കുകയും ചെയ്യണം. അവര്‍ വിശ്വസിച്ചാലും ഇല്ലെങ്കിലും ശരി, പിന്നീട്‌ അവരുടെ അഭയസ്ഥാനത്ത്‌-നാട്ടിലും ജനങ്ങളിലും സുരക്ഷിതമായി എത്തിച്ചുകൊടുക്കുകയും ചെയ്യണം എന്ന്‌ അല്ലാഹു കല്‍പിക്കുന്നു. ക്വുര്‍ആന്‍ കേള്‍ക്കുക എന്ന്‌ പറഞ്ഞതുകൊണ്ട്‌ വിവക്ഷ ഇസ്‌ലാമിനെപ്പറ്റി സാമാന്യമായെങ്കിലും അവര്‍ പഠിക്കുക എന്നാകുന്നു. അറബികളെ സംബന്ധിച്ചിടത്തോളം അന്ന്‌ അവര്‍ക്ക്‌ ക്വുര്‍ആന്‍ കേട്ടാല്‍തന്നെ അതിന്‍റെ ആശയം ശരിക്ക്‌ മനസ്സിലാക്കുവാന്‍ പ്രയാസമില്ലല്ലോ. സത്യം ഗ്രഹിച്ചിട്ടും സത്യവിശ്വാസം സ്വീകരിക്കാതെ, മര്‍ക്കടമുഷ്‌ടിയോടെ കഴിയുന്ന പലരും മുശ്‌രിക്കുകളില്‍ ഉണ്ടാവാമെങ്കിലും മുശ്‌രിക്കുകള്‍ പൊതുവെ ഇസ്‌ലാമിനെപ്പറ്റി വേണ്ടതുപോലെ അറിയാത്തവരായിരിക്കും. അതുകൊണ്ടാണ്‌ അവര്‍ക്ക്‌ അഭയം നല്‍കണമെന്നും, ക്വുര്‍ആന്‍ കേള്‍പ്പിക്കണമെന്നും കല്‍പിച്ചതെന്നുകൂടി അല്ലാഹു ഉണര്‍ത്തുന്നു. ഇസ്‌ലാമിനെപ്പറ്റി മനസ്സിലാക്കുവാന്‍ വരുന്നവരെ ഏതു പരിതഃസ്ഥിതിയിലും സ്വാഗതം ചെയ്യണമെന്നും, അതിനുവേണ്ടി സൗകര്യങ്ങള്‍ ഏര്‍പ്പെടുത്തിക്കൊടുക്കണമെന്നുമാണ്‌ ഇതില്‍നിന്ന്‌ വ്യക്തമാകുന്നത്‌.  പല സന്ദര്‍ഭങ്ങളില്‍ ഓരോ ആവശ്യാര്‍ത്ഥം മുശ്‌രിക്കുകളായ ആളുകള്‍ നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ വന്നപ്പോള്‍, അവിടുന്ന്‌ അവരോട്‌ സമാധാനപൂര്‍വ്വം പെരുമാറുകയും, ചിലര്‍ക്ക്‌ ഇസ്‌ലാമിനെക്കുറിച്ചു മനസ്സിലാക്കുവാന്‍ അവസരമുണ്ടാക്കിക്കൊടുക്കുകയും ചെയ്‌ത ചില സംഭവങ്ങളെ സൂചിപ്പിച്ചുകൊണ്ട്‌ ഇബ്‌നു കഥീര്‍ (رحمه الله) പറയുന്നു: ‘ശത്രു നാട്ടില്‍ നിന്ന്‌ ഇസ്‌ലാമിന്‍റെ നാട്ടിലേക്ക്‌ വല്ല ദൗത്യവും നിര്‍വ്വഹിക്കുവാന്‍ വേണ്ടിയോ, കച്ചവടത്തിനുവേണ്ടിയോ, വല്ല കരാറും ആവശ്യപ്പെട്ടുകൊണ്ടോ, കപ്പം അടച്ചുതീര്‍ക്കുവാന്‍ വേണ്ടിയോ, അല്ലെങ്കില്‍ അതുപോലെയുള്ള ഏതെങ്കിലും ആവശ്യത്തിനു വേണ്ടിയോ വല്ലവരും വന്നു ഭരണാധികാരിയോടോ, അദ്ദേഹത്തിന്‍റെ പ്രതിനിധിയോടോ അഭയം ആവശ്യപ്പെട്ടാല്‍, അയാള്‍ ഇസ്‌ലാമിന്‍റെ നാട്ടില്‍ സ്ഥിതി ചെയ്യുമ്പോഴും, അയാളുടെ അഭയസ്ഥാനത്തേക്കും നാട്ടിലേക്കും മടങ്ങിപ്പോകുന്നതുവരെയും അയാള്‍ക്ക്‌ അഭയം നല്‍കേണ്ടതാണ്‌. പക്ഷേ, ദീര്‍ഘകാലമോ, ആവശ്യത്തിലധികം കാലമോ അവരെ അവിടെ താമസിക്കുവാന്‍ അനുവദിക്കുന്നത്‌ നല്ലതല്ലെന്നും, പല അനര്‍ത്ഥങ്ങള്‍ക്കും അത്‌ കാരണമാവാനിടയുണ്ടെന്നും പറയേണ്ടതില്ല."
