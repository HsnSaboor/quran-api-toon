tafsir[4]{c,v,t}:
  4,102,"എങ്കിലും, അവരില്‍ നിന്നും അറിവില്‍ അടിയുറച്ചവരും, സത്യവിശ്വാസികളും, നിനക്ക് ഇറക്കപ്പെട്ടതിലും, നിനക്ക് മുമ്പ് ഇറക്കപ്പെട്ടതിലും വിശ്വസിക്കുന്നു: (വിശേഷിച്ച് ) നമസ്‌കാരം നിലനിര്‍ത്തുന്നവരും, 'സകാത്ത്' കൊടുക്കുന്നവരും, അല്ലാഹുവിലും അന്ത്യദിനത്തിലും വിശ്വസിക്കുന്നവരും. അക്കൂട്ടര്‍, അവര്‍ക്ക് വഴിയെ നാം വമ്പിച്ച പ്രതിഫലം നല്‍കുന്നതാണ്.  (നബിയേ,) നിശ്ചയമായും, നൂഹിനും, അദ്ദേഹത്തിനു ശേഷമുളള നബിമാര്‍ക്കും നാം 'വഹ്‌യ്' [ദിവ്യബോധനം] നല്‍കിയതുപോലെ, നിനക്കും നാം 'വഹ്‌യ്' നല്‍കിയിരിക്കുന്നു. ഇബ്‌റാഹീമിനും, ഇസ്മാഈലിനും, ഇസ്ഹാക്വിനും, യഅ്ക്വൂബിനും (അദ്ദേഹത്തിന്‍റെ) സന്തതികള്‍ക്കും, ഈസാക്കും, അയ്യൂബിനും, യൂനുസിനും, ഹാറൂന്നും, സുലൈമാന്നും നാം 'വഹ്‌യ്'നല്‍കിയിരിക്കുന്നു. ദാവൂദിന് നാം 'സബൂറും' [ഒരു പ്രത്യേക ഏടും] കൊടുത്തിരിക്കുന്നു.   ഈ വചനങ്ങളില്‍ പല നിയമങ്ങളും ഉപദേശങ്ങളും അടങ്ങിയിരിക്കുന്നു. നബി (صلّى الله عليه وسلّم)യെ അഭിമുഖീകരിച്ചുകൊണ്ട് ‘നീ അവരില്‍ ഉണ്ടായിരിക്കുകയും, അവര്‍ക്ക് നമസ്‌കാരം നടത്തുകയും ചെയ്താല്‍ എന്ന് പറഞ്ഞതില്‍ നിന്ന് സൈന്യനായകന്മാരാണ് നമസ്‌കാരത്തില്‍ സൈന്യത്തിന് നേതൃത്വം നല്‍കേണ്ടത് (ഇമാമായിരിക്കേണ്ടത്) എന്നും, യുദ്ധവേളയില്‍ പോലും ജമാഅത്തായിട്ടാണ് നമസ്‌കരിക്കേണ്ടതെന്നും, ആവശ്യമെന്ന് കാണുമ്പോള്‍ തുടര്‍ന്നു പറഞ്ഞതു പോലെയുള്ള ഭയത്തിന്‍റെ നമസ്‌കാരത്തിന് ഏര്‍പ്പാട് ചെയ്യേണ്ടത് സേനാനായകന്മാരാണെന്നും മനസ്സിലാക്കാം. ഭയത്തിന്‍റെ നമസ്‌കാരത്തി (صَلاَةُ الخَوْف) ന്‍റെ പ്രധാന വശങ്ങളാണ് അല്ലാഹു ഇവിടെ വിവരിച്ചിരിക്കുന്നത്. അതിന്‍റെ വിശദീകരണങ്ങള്‍ നബി (صلّى الله عليه وسلّم)യുടെ സുന്നത്തില്‍ നിന്നാണ് മനസ്സിലാക്കുവാന്‍ കഴിയുക. ശത്രുക്കളുമായി യുദ്ധക്കളത്തില്‍ വെച്ചു ഏറ്റുമുട്ടലുകള്‍ നടന്നു കൊണ്ടിരിക്കുന്ന സന്ദര്‍ഭത്തില്‍ സ്വീകരിക്കേണ്ടുന്ന രൂപമല്ല ഈ വചനങ്ങളില്‍ വിവരിച്ചിരിക്കുന്നത്. ഇരുചേരികളും തമ്മില്‍ കൂട്ടിമുട്ടി ആയുധ സംഘട്ടനം നടത്തിക്കൊണ്ടിരിക്കുമ്പോള്‍ സൈന്യത്തെ രണ്ടോ അധികമോ ഭാഗമാക്കി ഭാഗിച്ചു നിറുത്തി ഓരോ ഭാഗത്തെയും ചേര്‍ത്ത് ഓരോ റക്അത്തായി നമസ്‌കരിക്കുവാന്‍ സൗകര്യമുണ്ടായിരിക്കുകയില്ലല്ലോ. അങ്ങിനെയുള്ള ദുര്‍ഘട ഘട്ടങ്ങളില്‍ – അത് യുദ്ധത്തില്‍ വെച്ചായാലും അല്ലെങ്കിലും – ഓരോരുത്തരും അവനവനു സാധിക്കുന്ന പ്രകാരം കാല്‍നടയായോ വാഹനപ്പുറത്തായോ നടന്നുകൊണ്ടും, റുകൂഅ് – സുജൂദ് മുതലായവ പൂര്‍ത്തിയാക്കാതെയും നമസ്‌കരിച്ചാല്‍ മതിയാകുമെന്ന് സൂറത്തുല്‍ ബക്വറഃ 239-ാം വചനത്തില്‍ പ്രസ്താവിച്ചിട്ടുള്ളതാണ്.  യുദ്ധാവസരത്തില്‍ അനുഷ്ഠിക്കേണ്ടുന്ന صَلاَةُ الخَوْف (ഭയപ്പെട്ടുകൊണ്ടുള്ള നമസ്‌കാരത്തി)ന്‍റെ രൂപം ഇവിടെ അല്ലാഹു വിവരിച്ചതിന്‍റെ സാരം ഇതാണ്: സൈന്യത്തെ രണ്ടായി വിഭജിച്ചു ഒരു വിഭാഗത്തെയും കൂട്ടി നബി (صلّى الله عليه وسلّم) നമസ്‌കാരം ആരംഭിക്കുക. സുജൂദ് കഴിഞ്ഞാല്‍ ആ വിഭാഗക്കാര്‍ പിന്നോട്ടുമാറി ശത്രുക്കളെ അഭിമുഖീകരിച്ചു നില്‍ക്കുക. അതോടെ മറ്റേ വിഭാഗം മുമ്പോട്ട് വന്ന് അവര്‍ നബി (صلّى الله عليه وسلّم) യോടൊപ്പം ഒരു റക്അത്ത് നമസ്‌കരിക്കുക. എന്നാല്‍ ഓരോ വിഭാഗവും നബി (صلّى الله عليه وسلّم) യൊന്നിച്ചു എത്ര റക്അത്ത് നമസ്‌കരിക്കണം? ബാക്കി റക്അത്തുകള്‍ അവര്‍ എങ്ങിനെ പൂര്‍ത്തിയാക്കണം? എന്നൊന്നും വിശദീകരിക്കപ്പെട്ടില്ല. എങ്കിലും, നബി (صلّى الله عليه وسلّم)യൊന്നിച്ചു ഓരോ വിഭാഗക്കാരും ഓരോ റക്അത്ത് നമസ്‌കരിക്കണമെന്നും, ബാക്കിയുള്ള റക്അത്തുകള്‍ സൗകര്യം പോലെ സൈന്യം ഒറ്റയായോ, കൂട്ടായോ, നബി (صلّى الله عليه وسلّم) യോടൊപ്പം ഊഴം വെച്ചോ പൂര്‍ത്തിയാക്കാമെന്നുമാണ് ഇതില്‍നിന്ന് വരുന്നത്. الله أعلم  ഹദീഥുകള്‍ പരിശോധിക്കുമ്പോള്‍, ഭയപ്പാടിന്‍റെ നമസ്‌കാരം നബി (صلّى الله عليه وسلّم) ഒന്നിലധികം രൂപത്തില്‍ ചെയ്തിട്ടുള്ളതായി കാണാം. അവയില്‍ ചിലതിന് മുന്‍ഗണന നല്‍കിക്കൊണ്ട് ആ രൂപമാണ് കൂടുതല്‍ ശരിയായതെന്ന് ചിലര്‍ അഭിപ്രായപ്പെട്ടിട്ടുമുണ്ട്. അതാത് അവസരത്തിലെ പരിതഃസ്ഥിതികള്‍ കണക്കിലെടുത്തുകൊണ്ട് കൂടുതല്‍ അനുയോജ്യമായ രൂപം ഏതോ അതായിരുന്നു തിരുമേനി സ്വീകരിച്ചിരുന്നതെന്നും, എല്ലായ്‌പോഴും ഒരു പ്രത്യേക രൂപത്തില്‍ മാത്രമായിരുന്നില്ല നബി (صلّى الله عليه وسلّم) അത് നടപ്പില്‍ വരുത്തിയിരുന്നതെന്നതുമാണ് വാസ്തവം. മുസ്‌ലിം സൈന്യവും ശത്രുസൈന്യവും എണ്ണത്തിലുള്ള താരതമ്യം, ഇരുകൂട്ടരും നിലകൊള്ളുന്ന സ്ഥാനങ്ങളുടെ പ്രത്യേകത, നിര്‍വ്വഹിക്കപ്പെടുന്ന നമസ്‌കാരത്തിന്‍റെ റക്അത്തുകളുടെ എണ്ണം, സംഘട്ടനങ്ങളുടെ സ്വഭാവം മുതലായവയും, യുദ്ധക്കളത്തില്‍ അണികള്‍ അന്യോന്യം ഏറ്റുമുട്ടി സംഘട്ടനം ആരംഭിച്ചിട്ടുണ്ടോ ഇല്ലേ എന്ന വസ്തുതയുമൊക്കെ കണക്കിലെടുക്കുമ്പോള്‍, ഒരേ രൂപം എല്ലായ്‌പോഴും പ്രായോഗികമായിരിക്കയില്ലല്ലോ. നബി (صلّى الله عليه وسلّم) സ്വീകരിച്ച രൂപങ്ങള്‍ എല്ലാം തന്നെ, അല്ലാഹു ഈ വചനത്തില്‍ ചൂണ്ടിക്കാട്ടിയ മൂലരൂപത്തില്‍ നിന്നും പുറത്തുപോകുന്നില്ലെന്നും, വിശദാംശങ്ങളില്‍ മാത്രം സന്ദര്‍ഭത്തിനൊത്ത മാറ്റങ്ങള്‍ സ്വീകരിക്കുകയാണ് അവിടുന്ന് ചെയ്തിട്ടുള്ളതെന്നും കാണാവുന്നതാകുന്നു. വിശദമായി അറിയുവാന്‍ യഥാസ്ഥാനങ്ങളെ അവലംബിക്കേണ്ടതാണ്.  ഇതരഗ്രന്ഥങ്ങളില്‍ കാണാറുള്ളത് പോലെ. നിയമങ്ങള്‍ വിവരിക്കുമ്പോള്‍ അവ മാത്രം വിവരിച്ചുമതിയാക്കുന്ന പതിവ് ക്വുര്‍ആന്‍ സ്വീകരിക്കാറില്ല. നിയമത്തിന് ആസ്പദമായ തത്വങ്ങള്‍, അവയിലടങ്ങിയ യുക്തികള്‍, അവയുടെ നിര്‍വ്വഹണത്തില്‍ അറിഞ്ഞിരിക്കേണ്ടുന്ന കാര്യങ്ങള്‍ എന്നിവ കൂടി ചൂണ്ടിക്കാട്ടുക പതിവാകുന്നു. ഈ വചനങ്ങ ളില്‍ ഇതിന് പല ഉദാഹരണങ്ങളും കാണാം. നോക്കുക:-  (1) ആദ്യത്തെ വിഭാഗക്കാര്‍ നബി (صلّى الله عليه وسلّم)യൊന്നിച്ചു നമസ്‌കരിക്കണമെന്ന് പറഞ്ഞതോടൊപ്പം അവര്‍ അവരുടെ യുദ്ധായുധങ്ങള്‍ കയ്യിലെടുക്കണം. (وَلْيَأْخُذُوا أَسْلِحَتهُمْ) എന്ന് ഉപദേശിച്ചിരിക്കുന്നു. നമസ്‌കാരത്തിലായിതുകൊണ്ട് ആയുധം ധരിച്ചുകൂടാ എന്നു കരുതരുത്. വേണ്ടിവന്നാല്‍ നമസ്‌കാരത്തിലും ആക്രമണം നടത്തുവാന്‍ സാധിക്കണം, ആയുധം എടുക്കാതെ നമസ്‌കാരത്തിന് നിന്നാല്‍ ശത്രുക്കള്‍ ആ തക്കം ഉപയോഗപ്പെ ടുത്തുവാന്‍ ശ്രമിക്കും എന്നൊക്കെയാണിത് സൂചിപ്പിക്കുന്നത്.  (2) രണ്ടാമത്തെ വിഭാഗക്കാര്‍ നമസ്‌കാരത്തില്‍ പ്രവേശിക്കുമ്പോഴും ആയുധം കയ്യിലെടുക്കണമെന്ന് വീണ്ടും ഉപദേശിക്കുന്നു. ഒന്നാമത്തെ വിഭാഗത്തെയും കൂട്ടി നബി (صلّى الله عليه وسلّم) നമസ്‌കാരം ആരംഭിക്കുന്നത് ശത്രുക്കള്‍ മുന്‍കൂട്ടി പ്രതീക്ഷിക്കുന്നുണ്ടാവാന്‍ മിക്കവാറും അവകാശമില്ല. നമസ്‌കാരം ആരംഭിച്ചു കഴിഞ്ഞാല്‍, അവര്‍ മുസ്‌ലിംകളുടെ ചലനങ്ങളില്‍ കൂടുതല്‍ ശ്രദ്ധചെലുത്തുമെന്ന് തീര്‍ച്ചയാണ്. അതുകൊണ്ട് ആയുധങ്ങള്‍ ധരിച്ചു കൊള്ളണമെന്ന് പറഞ്ഞു മതിയാക്കാതെ, അവര്‍ ജാഗ്രത പാലിക്കുകയും വേണം (وَلْيَأْخُذُوا حِذْرَهُمْ) എന്നുകൂടി ഉണര്‍ത്തിയിരിക്കുന്നു. ജാഗ്രത വേണമെന്ന് പറയുവാനുള്ള കാരണവും വ്യക്തമാക്കിയിരിക്കുന്നു. അതായത്, നിങ്ങളുടെ ആയുധങ്ങളെയും സാധനസാമഗ്രികളെയും കുറിച്ച് നിങ്ങള്‍ ശ്രദ്ധ വിട്ടാല്‍ തരക്കേടില്ല – എന്നാലവര്‍ക്ക് നിങ്ങളുടെ നേരെ വമ്പിച്ച ഒരു ആഞ്ഞടി നടത്താം – എന്നാണവര്‍ ആഗ്രഹിക്കുന്നത്. സത്യവിശ്വാസികളുടെ നേരെ അല്ലാഹുവിനുള്ള സ്‌നേഹവും കരുണയുമാണ് ഇതെല്ലാം കുറിക്കുന്നത്.  (3) എന്നാല്‍, വാള്‍, കുന്തം, അമ്പ്, അങ്കി മുതലായവ ധരിച്ചുകൊണ്ട് നമസ്‌കരിക്കുന്നത് അല്‍പം ബുദ്ധിമുട്ടുള്ള കാര്യമാണല്ലോ. നമസ്‌കാരത്തില്‍ ആയുധങ്ങള്‍ ധരിക്കണമെന്ന് ആവര്‍ത്തിച്ചു പറയുമ്പോള്‍ ഒഴിച്ചുകൂടാത്ത ഒരു നിര്‍ബന്ധ കല്‍പനയാണതെന്ന് തോന്നുവാനും ഇടയുണ്ട്. അതുകൊണ്ട് മഴ, രോഗം മുതലായ വിഷമങ്ങളുള്ളപ്പോള്‍ ആയുധങ്ങള്‍ ധരിച്ചുകൊള്ളണമെന്നില്ല (وَلا جُنَا ح عَلَيْكُمْ إِنْ كَانَ بِكُمْ أَذًى….) എന്ന് പ്രസ്താവിക്കുന്നു. എന്നാലും ശത്രുക്കളെക്കുറിച്ചുള്ള ജാഗ്രത കൈവിടരുത്. (وَلْيَأْخُذُوا حِذْرَهُمْ) എന്ന കാര്യം പ്രത്യേകം ഓര്‍മിപ്പിച്ചിരിക്കുന്നു.  (4) സത്യവിശ്വാസികളോട് അല്ലാഹുവിന് വളരെ സ്‌നേഹവും കൃപയുമാണുള്ളത്. അവിശ്വാസികളോട് അങ്ങേഅറ്റം വെറുപ്പും കോപവുമാണുള്ളത്. എന്നിരിക്കെ, എന്തുകൊണ്ട് അല്ലാഹുവിന് അവിശ്വാസികളെ പരാജയപ്പെടുത്തി ഒതുക്കിക്കൂടാ? എന്ന് ആരും ശങ്കിക്കേണ്ടതില്ല. അല്ലാഹു അവര്‍ക്ക് നിന്ദ്യമായ ശിക്ഷ ഒരുക്കിവെച്ചിട്ടുണ്ട്. (إِنَّ الَّلهَ أَعَدَّ لِلْكافِرِينَ…..) അതെ, ഇഹത്തില്‍ അവര്‍ ക്രമേണ നിന്ദ്യമായി പരാജയപ്പെടുകയും, പരത്തില്‍ അപമാനകരമായ ശിക്ഷ അനുഭവിക്കേണ്ടിവരുകയും ചെയ്യും എന്ന് പറഞ്ഞു സത്യവിശ്വാസികളെ സമാധാനിപ്പിക്കുന്നു.  (5) പിന്നീട്, മേല്‍ വിവരിച്ച പ്രകാരം നമസ്‌കാരം നിര്‍വ്വഹിച്ചു കഴിഞ്ഞ ശേഷവും അല്ലാഹുവിനെക്കുറിച്ചുള്ള സ്മരണ കൈവിട്ടുകൂടാ എന്നും, സന്ദര്‍ഭമനുസരിച്ച് നിന്നോ ഇരുന്നോ കിടന്നോ എങ്ങിനെയായാലും അല്ലാഹുവിനെ ഓര്‍ത്തുകൊണ്ടിരിക്കണം (……..فَإِذَا قَضَيْتُمُ الصَّلاةَ) എന്നും ഉണര്‍ത്തിയിരിക്കുന്നു.  (6) യുദ്ധം കഴിഞ്ഞു ഭയപ്പാട് നീങ്ങിപ്പോകുകയും, സ്ഥിതി ശാന്തമാകുകയും ചെയ്താല്‍ പിന്നീട് പതിവ് പ്രകാരം നമസ്‌കാരം അതിന്‍റെ മുറപ്രകാരം തന്നെ അനുഷ്ഠിച്ചുപോരണം (فَإِذَا اطْمَأْنَنْتُمْ فَأَقِيمُوا) എന്നും പ്രസ്താവിക്കുന്നു. അതായത് ജമാഅത്തായും, ഘടകങ്ങളും നിബന്ധനകളും മര്യാദകളുമെല്ലാം യഥാരൂപത്തില്‍ നിര്‍വ്വഹിച്ചുകൊണ്ടും തന്നെ ചെയ്തുപോരണമെന്ന്.  (7) നമസ്‌കാരത്തിന്‍റെ കാര്യം – യുദ്ധത്തില്‍ പോലും ഒഴിവില്ലാത്തവിധം – ഇത്രയും കര്‍ശനമായി പ്രസ്താവിക്കുവാന്‍ കാരണം, അത് സത്യവിശ്വാസികള്‍ക്ക് ഒഴിവാക്കുവാന്‍ പാടില്ലാത്തവണ്ണം സമയനിര്‍ണയം ചെയ്യപ്പെട്ടിട്ടുള്ള ഒരു നിര്‍ബ്ബന്ധ നിയമമാണ് (إِنَّ الصَّلاةَ كَانَتْ) എന്നും പ്രത്യേകം എടുത്ത് കാണിച്ചിരിക്കുന്നു. സത്യവിശ്വാസം സ്വീകരിച്ചു കഴിഞ്ഞാല്‍ അനുഷ്ഠാനപരമായി സ്വീകരിക്കേണ്ടുന്ന കര്‍മങ്ങളില്‍ അതി പ്രധാനമായതാണല്ലോ നമസ്‌കാരം. ഓരോ മുസ്‌ലിമും വളരെ ഗൗരവപൂര്‍വ്വം ഓര്‍മിച്ചിരിക്കേണ്ടുന്ന ഒരു വാക്യമാണിത്. യുദ്ധത്തില്‍ പോലും നമസ്‌കാരം സമയം തെറ്റിക്കാതെ ചെയ്യേതുണ്ടെന്നും, സാധാരണ നിലയില്‍ നിന്ന് കുറെയെല്ലാം വിട്ടുവീഴ്ചകള്‍ അനുവദിച്ചുകൊണ്ടാണെങ്കിലും ജമാഅത്തായിത്തന്നെ അത് നിര്‍വ്വഹിക്കേണ്ടതുണ്ടെന്നും പറഞ്ഞതിനെത്തുടര്‍ന്നാണ് ഈ വാക്യം അല്ലാഹു പറഞ്ഞിട്ടുള്ളതെന്നുകൂടി ഓര്‍ക്കേണ്ടതുണ്ട്.  ഇബ്‌നു മസ്ഊദ് (റ) പറയുകയാണ്: ‘കര്‍മങ്ങളില്‍ വെച്ച് അല്ലാഹുവിങ്കലേക്ക് ഏറ്റവും പ്രിയപ്പെട്ടത് ഏതാണ്?’ എന്ന് ഞാന്‍ നബി തിരുമേനി (صلّى الله عليه وسلّم)യോട് ചോദിച്ചു: തിരുമേനി പറഞ്ഞു: ‘നമസ്‌കാരം അതിന്‍റെ സമയത്തിന് നമസ്‌കരിക്കലാണ്.’ ഞാന്‍ ചോദിച്ചു: ‘പിന്നെ ഏതാണ്?’ തിരുമേനി പറഞ്ഞു: ‘മാതാപിതാക്കള്‍ക്ക് നന്മ ചെയ്യലാണ്.’ ഞാന്‍ ചോദിച്ചു: ‘പിന്നെ ഏതാണ്?’ അവിടുന്ന് പറഞ്ഞു: ‘അല്ലാഹുവിന്‍റെ മാര്‍ഗത്തില്‍ സമരം ചെയ്യലാണ്.’ ഇബ്‌നു മസ്ഊദ് (റ) പറയുകയാണ്: ‘ഇക്കാര്യങ്ങള്‍ എനിക്ക് അവിടുന്ന് പറഞ്ഞുതന്നു. ഞാന്‍ കൂടുതല്‍ ചോദിച്ചിരുന്നുവെങ്കില്‍ തിരുമേനി എനിക്ക് കൂടുതല്‍ പറഞ്ഞു തരുമായിരുന്നു.’ (ബു; മു.) ജാബിര്‍ (റ) പറയുന്നു: റസൂല്‍ (صلّى الله عليه وسلّم) പറഞ്ഞു: ‘ഒരടിയാന്‍റെയും കുഫ്‌റിന്‍റെയും (അവിശ്വാസത്തിന്‍റെയും) ഇടക്കുള്ളത് നമസ്‌കാരം ഉപേക്ഷിക്കലാണ്.’ (മു). ഇസ്‌ലാമിനും കുഫ്‌റിനും ഇടക്കുള്ള അതിരു വരമ്പാണ് നമസ്‌കാരം. അഥവാ അത് ഉപേക്ഷിക്കുന്നത് കുഫ്‌റാണെന്ന് സാരം. ബുറൈദ (റ) പറയുന്നു: ‘റസൂല്‍ (صلّى الله عليه وسلّم) പറഞ്ഞു: നമ്മുടെയും അവരുടെയും (മറ്റുള്ളവരുടെയും) ഇടക്കുള്ള ഉടമ്പടി നമസ്‌കാരമാകുന്നു. ആര്‍ അത് ഉപേക്ഷിച്ചുവോ അവന്‍ അവിശ്വാസിയായി.’ (അ; തി; ന; ജ.) അബ്ദുല്ലാഹിബ്‌നു ശക്വീക്വ് (റ) പറയുന്നു: ‘കര്‍മങ്ങളില്‍പെട്ട യാതൊന്നും തന്നെ ഉപേക്ഷിക്കുന്നത് കുഫ്‌റാണെന്ന് നബി (صلّى الله عليه وسلّم) യുടെ സഹാബികള്‍ അഭിപ്രായപ്പെട്ടിരുന്നില്ല – നമസ്‌കാരം അല്ലാതെ.’ (തി.)"
  4,103,"595"
  4,104,"ഹേ, മനുഷ്യരേ, നിങ്ങളുടെ റബ്ബിങ്കല്‍ നിന്നുളള യഥാര്‍ത്ഥവും കൊണ്ട് നിങ്ങള്‍ക്ക് റസൂല്‍ വന്നിട്ടുണ്ട്. ആകയാല്‍, നിങ്ങള്‍ നിങ്ങള്‍ക്ക് ഗുണകരമായ നിലയില്‍ വിശ്വസിച്ചുകൊളളുവിന്‍. നിങ്ങള്‍ അവിശ്വസിക്കുകയാണെങ്കിലോ, എന്നാല്‍, ആകാശഭൂമികളിലുളളത് (എല്ലാം) അല്ലാഹുവിന്‍റെതാണ്. [ഇതു നിങ്ങള്‍ ഓര്‍ത്തുകൊളളുക]. അല്ലാഹു (എല്ലാം) അറിയുന്നവനും, അഗാധജ്ഞനുമാകുന്നു.   സത്യദീനിനെ ഉന്മൂലനം ചെയ്യാന്‍ കച്ചകെട്ടി ഇറങ്ങിയ മുശ്‌രിക്കുകളാകുന്ന ശത്രുക്കള്‍ യുദ്ധകാഹളം മുഴക്കുമ്പോള്‍ അവരെ നേരിട്ടാല്‍ മാത്രം പോരാ, അവരെ കഴിയുന്നത്ര തേടിപ്പിടിച്ചു നശിപ്പിക്കുവാന്‍ ശ്രമിക്കേണ്ടതുമുണ്ട്. അതില്‍ ഭീരുത്വമോ, ദൗര്‍ബ്ബല്യമോ നിങ്ങള്‍ക്കുണ്ടാവാന്‍ പാടില്ല. ക്ഷമയോടും, വീറോടും കൂടി അതില്‍ നിങ്ങള്‍ ബദ്ധശ്രദ്ധരായിരിക്കണം. അവരെ നേരിടുന്നതുമൂലം നിങ്ങള്‍ക്ക് പല കഷ്ടനഷ്ടങ്ങളും പരിക്കുകളുമൊക്കെ അനുഭവപ്പെടുന്നുണ്ടാകും. അതിന്‍റെ പേരില്‍ നിങ്ങള്‍ പിന്നോക്കം നിന്നുകൂടാ. നിങ്ങളെപ്പോലെത്തന്നെ അവര്‍ക്കും അതൊക്കെ അനുഭവപ്പെടുന്നുണ്ടെന്ന് നിങ്ങള്‍ ഓര്‍ക്കണം. എന്നാല്‍, അവര്‍ക്കില്ലാത്ത ഒരു വിശേഷത നിങ്ങള്‍ക്കുണ്ട്. ഇഹത്തിലും പരത്തിലും അല്ലാഹുവിങ്കല്‍നിന്നുള്ള പല അനുഗ്രഹങ്ങളും ലഭിക്കുമെന്ന് പ്രതീക്ഷിക്കുന്നവരാണ് നിങ്ങള്‍. അവര്‍ക്ക് ആ പ്രതീക്ഷയില്ല. ആ നിലക്ക് അവരെക്കാള്‍ ക്ഷമയും, ചൊടിയും, ചുണയും നിങ്ങള്‍ക്കുണ്ടായിരിക്കേണ്ടതുണ്ടല്ലോ എന്ന് താല്‍പര്യം. "
  4,105,"അന്‍സ്വാരികളിലും യഹൂദികളിലും പെട്ട ചിലര്‍ക്കിടയില്‍ നടന്നതും താഴെ വിവരിക്കുന്നതുമായ ഒരു സംഭവത്തെ പരാമര്‍ശിച്ചു കൊണ്ടുള്ളവയാണ് തുടര്‍ന്നുള്ള ഏതാനും വചനങ്ങള്‍. എന്നാലും അവയിലടങ്ങിയ ഓരോ വാക്യവും, ആശയവും ഓരോ മുസ്‌ലിമും ഓര്‍മിച്ചിരിക്കേണ്ടുന്ന പാഠങ്ങളാകുന്നു. ചുരുക്കിയും, വിസ്തരിച്ചും കൊണ്ട് പല മാര്‍ഗങ്ങളില്‍ കൂടി പല മഹാന്മാരും ഉദ്ധരിച്ചതും, ഈ വചനങ്ങളുടെ അവതരണ ഹേതുവായി മിക്ക ക്വുര്‍ആന്‍ വ്യാഖ്യാതാക്കളും എണ്ണിവരുന്നതുമായ ആ സംഭവത്തിന്‍റെ സ്വഭാവം ചുരുക്കത്തില്‍ ഇപ്രകാരമാകുന്നു:- നബി ഒന്നിച്ചുണ്ടായിരുന്ന ഒരു പടയെടുപ്പില്‍ അന്‍സ്വാരികളില്‍പെട്ട ക്വത്താദത്തുബ്‌നു നുഅ്മാനും, അദ്ദേഹത്തിന്‍റെ പിതൃവ്യന്‍ രിഫാഅത്തും (റ) പങ്കെടുത്തിരുന്നു. അവരില്‍ ഒരാളുടെ (രിഫാഅത്തിന്‍റെ) പടയങ്കി കളവുപോയി. ഒരു അന്‍സ്വാരി ഗോത്രമായ ബനൂള്വഫ്ര്‍ (بَنوُ ظَفَر) കാരനായ ഉബൈരിക്വി (اُبَيْرِق) ന്‍റെ മക്കള്‍ എന്ന പേരില്‍ അറിയപ്പെടുന്ന ഒരു വീട്ടുകാരെ സംബന്ധിച്ച് സംശയം ഉളവായി. അതനുസരിച്ച് അങ്കിയുടെ ഉടമസ്ഥന്‍ നബി (صَلَّى اللَّهُ عَلَيْهِ وَسَلَّمَ)യുടെ അടുക്കല്‍ ചെന്ന് ഉബൈരിക്വിന്‍റെ മകന്‍ ത്വഅ്മത്ത് (طَعَمَة) എന്‍റെ അങ്കി മോഷ്ടിച്ചിരിക്കുന്നുവെന്ന് പറഞ്ഞു. ചില രിവായത്തുകളില്‍ ഇയാളുടെ പേര്‍ ബശീര്‍ എന്നാണെന്നും, ഇയാള്‍ ഒരു കപട വിശ്വാസിയും മുസ്‌ലിംകള്‍ക്കെതിരില്‍ കവിതകള്‍ പ്രചരിപ്പിക്കുന്നവനുമായിരുന്നുവെന്നും വന്നിട്ടുണ്ട്. ഏതായാലും യഥാര്‍ഥ മോഷ്ടാവ് വിവരം അറിഞ്ഞപ്പോള്‍, അങ്കിയെടുത്ത് രാത്രി സമയത്ത് സൈദുബ്‌നുസ്സമീന്‍ എന്ന ഒരു യഹൂദിയുടെ വീട്ടില്‍ കൊണ്ടുപോയിവെച്ചു. (കുറച്ചു ഭക്ഷണസാധനങ്ങളും ആ അങ്കിയും കൂടി അയാളുടെ പക്കല്‍ സൂക്ഷിക്കുവാന്‍ ഏല്‍പിക്കുകയാണ് ചെയ്തതെന്നും, കൊണ്ട് പോകുമ്പോള്‍ ഭക്ഷണസാധനം ചാക്കില്‍ നിന്ന് വഴി നീളെ ചോര്‍ന്നു പോയിരുന്ന അടയാളം കാണാമായിരുന്നുമെന്നും പറയപ്പെടുന്നു). മോഷ്ടാവ് ആ വിവരം തന്‍റെ കുടുംബത്തില്‍ ചിലരെ അറിയിച്ചു. അവര്‍ റസൂല്‍ തിരുമേനി (صَلَّى اللَّهُ عَلَيْهِ وَسَلَّمَ)യുടെ അടുക്കല്‍ചെന്ന് തങ്ങളുടെ സ്‌നേഹിതന്‍ (ത്വഅ്മത്ത് അല്ലെങ്കില്‍ ബശീര്‍) നിരപരാധിയാണെന്നും, യഥാര്‍ഥത്തില്‍ അങ്കിമോഷ്ടിച്ചവന്‍ ആ യഹൂദനാണെന്നും, കളവ് മുതല്‍ അവന്‍റെ അടുക്കല്‍ നിന്ന് കിട്ടിയിട്ടുണ്ടെന്നും അറിയിച്ചു. തങ്ങളുടെ സ്‌നേഹിതന്‍ ഒരു മുസ്‌ലിമും, മോഷ്ടിച്ചവന്‍ വഞ്ചകനായ ഒരു യഹൂദനുമാകയാല്‍, സ്‌നേഹിതന്‍റെ നിരപരാധിത്വം പരസ്യമായി പ്രഖ്യാപിക്കണമെന്നും അവനുവേണ്ടി തിരുമേനി വാദിക്കണമെന്നും അവര്‍ അപേക്ഷിച്ചു. യഹൂദന്‍ അവന്‍റെ നിരപരാധിത്വവും, സംഭവത്തിന്‍റെ യഥാര്‍ഥവും വിവരിക്കുകയും തനിക്കുള്ള തെളിവുകള്‍ സമര്‍പ്പിക്കുകയും ചെയ്തു. കളവ് മുതല്‍ അവന്‍റെ പക്കല്‍ നിന്ന് കണ്ടുകിട്ടിയതിനെയും അവനെതിരില്‍ സമര്‍പ്പിക്കപ്പെട്ട തെളിവുകളെയും അടിസ്ഥാനമാക്കി യഹൂദന്‍റെ വാദം നബി (صَلَّى اللَّهُ عَلَيْهِ وَسَلَّمَ) തള്ളിക്കളയുകയും, ഉബൈരിക്വിന്‍റെ മകന്‍റെ നിരപരാധിത്വം പ്രഖ്യാപിക്കുകയും ഉണ്ടായി.  യഹൂദന്‍റെ വീട്ടില്‍ നിന്ന് കളവ് മുതല്‍ കെടുക്കുന്നതിന് മുമ്പ് ക്വത്താദയെയും, അദ്ദേഹത്തിന്‍റെ പിതൃവ്യന്‍ രിഫാഅത്തിനെയും സംബന്ധിച്ച് അവര്‍ – ഇബ്‌നു ഉബൈരിക്വിന്‍റെ കൂട്ടര്‍ – നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ ആക്ഷേപം സമര്‍പ്പിച്ചിരുന്നു. മുസ്‌ലിംകളായ തങ്ങളുടെ വീട്ടുകാരെപ്പറ്റി തക്ക തെളിവൊന്നും കൂടാതെ അവര്‍ കളവു കേസ്സു ചുമത്തിയെന്നായിരുന്നു ആക്ഷേപം. ക്വത്താദ (റ) പറയുകയാണ്: ഞാന്‍ റസൂല്‍ തിരുമേനി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ ചെന്നു സംസാരിച്ചു. അപ്പോള്‍, തെളിവും രേഖയും കൂടാതെ നല്ല ആളുകളായ ഒരു മുസ്‌ലിം കുടുംബത്തിന്‍റെ മേല്‍ കളവ് ചുമത്തുകയാണ് താന്‍ ചെയ്യുന്നതെന്ന് തിരുമേനി എന്നോട് പറഞ്ഞു. അയ്യോ! അത് പറയേണ്ടിയിരുന്നില്ലെന്ന് ഖേദിച്ചുകൊണ്ടാണ് ഞാന്‍ മടങ്ങിപ്പോന്നത്. എന്‍റെ പിതൃവ്യന്‍ രിഫാഅത്ത് (റ) വന്ന് എന്നോട് വിവരം ചോദിച്ചു. നബി (صَلَّى اللَّهُ عَلَيْهِ وَسَلَّمَ) പറഞ്ഞ മറുപടി കേട്ടപ്പോള്‍ അദ്ദേഹം (വ്യസനത്തോടെ) പറഞ്ഞു: لله المستعان (അല്ലാഹുവിനോടാണ് സഹായം തേടുവാനുള്ളത്.) പിന്നീട് അധികം താമസമുണ്ടായില്ല. . . . . إِنَّا أَنْزَلْنَا إِلَيْكَ الْكِتَابَ മുതല്‍ فَسَوْفَ نُؤْتِيهِ أَجْرًاعَظِيمًا ….. വരെയുള്ള (105 മുതല്‍ 114 കൂടി) വചനങ്ങള്‍ അവതരിച്ചു. ഈ വചനങ്ങള്‍ അവതരിച്ചപ്പോള്‍, തിരുമേനി ആ ആയുധം (അങ്കി) രിഫാഅത്തിന് ഏല്‍പിച്ചു കൊടുത്തു. ക്വത്താദ (റ) പറയുകയാണ്: ഞാന്‍ പിതൃവ്യന്‍റെ അടുക്കല്‍ – അദ്ദേഹം വയസ്സ് ചെന്ന് കണ്ണിന് കാഴ്ച ഇല്ലാതായിട്ടുണ്ടായിരുന്നു – ആയുധവും കൊണ്ട് ചെന്നപ്പോള്‍ അദ്ദേഹം പറഞ്ഞു: ‘സഹോദരപുത്രാ! അത് അല്ലാഹുവിന്‍റെ മാര്‍ഗത്തിലേക്ക് സംഭാവനയാണ്’ അദ്ദേഹത്തിന്‍റെ ഇസ്‌ലാമില്‍ കലര്‍പ്പു കൂടിയിട്ടുണ്ടെന്നായിരുന്നു ഞാന്‍ മുമ്പ് ധരിച്ചിരുന്നത്. ഇപ്പോള്‍ എനിക്ക് ബോധ്യപ്പെട്ടു: അദ്ദേഹത്തിന്‍റെ ഇസ്‌ലാം ശരിയായ ഇസ്‌ലാം തന്നെയായിരുന്നുവെന്ന്. ഈ ക്വുര്‍ആന്‍ വചനങ്ങള്‍ അവതരിച്ചപ്പോള്‍ ഉബൈരിക്വിന്‍റെ മകന്‍ (യഥാര്‍ഥ മോഷടാവ്) മുശ്‌രിക്കുകളുടെ കൂട്ടത്തില്‍ ചേര്‍ന്നു. അപ്പോള്‍ അല്ലാഹു …. وَمَن يُشَاقِقِ الرَّسُولَ മുതല്‍ فَقَدْ ضَلَّ ضَلالابَعِيدًا … വരെയുള്ള (115, 116) വചനങ്ങള്‍ അവതരിപ്പിച്ചു. ഇതാണ് സംഭവം.  സയ്യിദുക്വുത്ത്ബ് (റ) ചൂണ്ടിക്കാട്ടിയതുപോലെ, ക്വുര്‍ആന്‍ അല്ലാഹുവിന്‍റെ വചനമാണെന്നുള്ളതിന് മറ്റ് തെളിവുകളില്ലെങ്കില്‍പോലും മനസ്സിരുത്തി ചിന്തിക്കുന്ന നിഷ്പക്ഷ ബുദ്ധികള്‍ക്ക് ആ യാഥാര്‍ഥ്യം സ്വയം ബോധ്യപ്പെടുവാന്‍ മതിയായതാണ് ഈ വചനങ്ങള്‍. ഒരു സംഭവത്തിന്‍റെ യഥാര്‍ഥരൂപം വെളിപ്പെടുത്തുമാറുള്ള തെളിവുകള്‍ ഇല്ലാതിരിക്കുകയും, അതിന് എതിരായ തെളിവുകള്‍ ഉണ്ടായിരിക്കുകയും ചെയ്യുമ്പോള്‍, ആ സംഭവത്തിന്‍റെ ചുരുളുകളില്‍ അജ്ഞാതമായി കിടപ്പുള്ള ഗൂഢരഹസ്യങ്ങളെ – സംഭവത്തിന്‍റെ പുതുമ നശിക്കും മുമ്പ് തന്നെ – കലവറ കൂടാതെ ഈ വചനങ്ങള്‍ തുറന്ന് കാട്ടുന്നു. ഇത് അദൃശ്യജ്ഞാനിയായ അല്ലാഹുവില്‍ നിന്നായിരിക്കുവാനേ നിവൃത്തിയുള്ളൂ. ക്വുര്‍ആന്‍റെ ആക്ഷേപങ്ങള്‍ക്ക് മറ്റേതൊരു സമുദായത്തെക്കാളും ഇരയായ ഒരു സമുദായമാണ് യഹൂദികള്‍. മദീനായിലെ യഹൂദികള്‍ വിശേഷിച്ചും. എന്നിട്ടുപോലും ആ യഹൂദന്‍റെ നിരപരാധിത്വവും, അതോടുകൂടി അന്‍സ്വാരികളായ സ്വഹാബികളുടെ കൂട്ടത്തില്‍പെട്ട ചില വ്യക്തികളുടെ കാപട്യവും, വഞ്ചനയും ഈ വചനങ്ങളില്‍ പരസ്യമായി പ്രഖ്യാപിച്ചിരിക്കുന്നു. ഇത്ര ശക്തി യുക്തമായ ഭാഷയില്‍ – സ്ഥിതി ഗതികളുടെ മുക്കും മൂലയും അണപ്പിച്ചുകൊണ്ടും, അതോടൊപ്പം നബി (صَلَّى اللَّهُ عَلَيْهِ وَسَلَّمَ) യെ സംബ ന്ധിച്ച് പോലും ആക്ഷേപ സ്വരത്തിലുള്ള വാക്കുകള്‍ ഉള്‍പ്പെടുത്തിക്കൊണ്ടും – വിശദമായ ഒരു പ്രസ്താവന ഇറക്കുവാന്‍ എല്ലാം സൂക്ഷ്മമായറിയുന്ന അല്ലാഹുവിങ്കല്‍ നിന്നല്ലാതെ സാധ്യതയില്ലതന്നെ. എനി, അല്ലാഹുവിന്‍റെ പ്രസ്താവനകള്‍ ശ്രദ്ധിക്കുക:-   അനാഥകള്‍ക്കു അവരുടെ സ്വത്തുക്കള്‍ നിങ്ങള്‍ (വിട്ടു) കൊടുക്കുവിന്‍. നല്ല (ശുദ്ധമായ) തിനു (പകരം) ദുഷിച്ചതിനെ നിങ്ങള്‍ മാറ്റിയെടുക്കുകയും ചെയ്യരുത്. നിങ്ങളുടെ സ്വത്തുക്കളിലേക്ക് (കൂട്ടിച്ചേര്‍ത്ത്) അവരുടെ സ്വത്തുക്കള്‍ നിങ്ങള്‍ തിന്നുകയും ചെയ്യരുത്. നിശ്ചയമായും അതു വലുതായ ഒരു പാതകമാകുന്നു. ഹേ, വിശ്വസിച്ചവരേ, സ്ത്രീകളെ നിര്‍ബ്ബന്ധപൂര്‍വ്വം അനന്തരമെടുക്കല്‍ നിങ്ങള്‍ക്ക് അനുവദനീയമാകുകയില്ല. നിങ്ങള്‍ അവര്‍ക്ക് നല്‍കിയതില്‍ ചിലത് നിങ്ങള്‍ക്ക് (കൈപറ്റി) കൊണ്ട് പോകുവാനായി അവരെ മുടക്കിയിടുകയും ചെയ്യരുത്; സുവ്യക്തമായ വല്ല നീചവൃത്തിയും അവര്‍ കൊണ്ട് വരുന്നതായാലല്ലാതെ. [അപ്പോള്‍ വിരോധമില്ല]. അവരോട് അവരുടെ (സദാചാര) മര്യാദ പ്രകാരം നിങ്ങള്‍ സഹവസിക്കുകയും ചെയ്യുവിന്‍. എനി, നിങ്ങള്‍ അവരെ വെറുത്തുവെ ങ്കില്‍, (നിങ്ങള്‍ ഓര്‍ക്കുക) ഒരു കാര്യത്തെ നിങ്ങള്‍ വെറുക്കുകയും, അതില്‍ അല്ലാഹു വളരെ നന്മ ആ (ക്കിവെ)ക്കുകയും ചെയ്‌തേക്കാം. നന്മയായിട്ട് നിനക്ക് എന്തു (തന്നെ) ബാധിച്ചാലും (അത്) അല്ലാഹുവിങ്കല്‍ നിന്നത്രെ; തിന്മയായിട്ട് നിനക്ക് എന്തു (തന്നെ) ബാധിച്ചാലൂം (അതു) നിന്നില്‍ നിന്നുമത്രെ (ഉണ്ടാകുന്നത്). നിന്നെ നാം മനുഷ്യര്‍ക്ക് റസൂലായി [ദൂതനായി] അയക്കുകയും ചെയ്തിരിക്കുന്നു. സാക്ഷിയായി അല്ലാഹു (തന്നെ) മതി താനും. അവര്‍ പറയും; 'അനുസരണം' എന്ന്! എന്നിട്ട് നിന്‍റെ അടുക്കല്‍ നിന്ന് അവര്‍ വെളിയില്‍ പോയാല്‍, അവരില്‍ നിന്ന് ഒരു കൂട്ടര്‍ തങ്ങള്‍ (ആദ്യം) പറയുന്നതല്ലാത്തതിനു രാത്രി പരിപാടിയിടുക [ഗൂഢാലോചന നടത്തുക]യായി അല്ലാഹുവാകട്ടെ, അവര്‍ രാത്രി പരിപാടിയിടുന്ന [ഗൂഢാലോചന നടത്തുന്ന]ത് രേഖപ്പെടുത്തുകയും ചെയ്യുന്നു. ആകയാല്‍, അവരെ ക്കുറിച്ച് നീ അവഗണിച്ചേക്കുക; അല്ലാഹുവിന്‍റെ മേല്‍ നീ ഭരമേല്‍പിക്കുകയും ചെയ്തുകൊള്ളുക. ഭരമേല്‍പിക്കപ്പെടുന്നവനായി അല്ലാഹു (തന്നെ) മതി.   ബാഹ്യമായ തെളിവുകളുടെ അടിസ്ഥാനത്തില്‍, യഥാര്‍ത്ഥ മോഷ്ടാവായ ഉബൈരിക്വിന്‍റെ മകനെ (ത്വഅ്മത്തിനെ, അല്ലെങ്കില്‍ ബഷീറിനെ) നിരപരാധിയായി നബി (صَلَّى اللَّهُ عَلَيْهِ وَسَلَّمَ) പ്രഖ്യാപിച്ചതും, അവന്‍റെ കക്ഷിയുടെ വാദത്തെ ന്യായീകരിച്ചതും നിയമ ദൃഷ്ട്യാ ഒരു തെറ്റല്ല. ബാഹ്യമായ തെളിവുകള്‍ക്കനുസരിച്ച് വിധി കല്‍പിക്കുവാനേ മനുഷ്യര്‍ക്ക് നിവൃത്തിയുള്ളൂ. അദൃശ്യ കാര്യങ്ങള്‍ അല്ലാഹുവിനല്ലാതെ ആര്‍ക്കും അറിയുകയില്ലല്ലോ. നബി (صَلَّى اللَّهُ عَلَيْهِ وَسَلَّمَ) യും ഇതില്‍ നിന്ന് ഒഴിവല്ല. അതുകൊണ്ടാണ് ഒരു സംഭവത്തില്‍ നബി (صَلَّى اللَّهُ عَلَيْهِ وَسَلَّمَ) ഇങ്ങിനെ പറഞ്ഞത്: ‘അറിഞ്ഞേക്കുക: ഞാന്‍ ഒരു മനുഷ്യന്‍ തന്നെയാണ്. ഞാന്‍ കേള്‍ക്കുന്നതനുസരിച്ചേ ഞാന്‍ വിധികല്‍പിക്കുകയുള്ളൂ. നിങ്ങളില്‍ ചിലര്‍, ചിലരെക്കാള്‍ തന്‍റെ ന്യായം വ്യക്തമാക്കിയിട്ടുണ്ടായിരിക്കും. അങ്ങനെ, അവനു ഞാന്‍ ഗുണമായി വിധിച്ചു കൊടുത്തേക്കുകയും ചെയ്യും. ഒരു മുസ്‌ലിമിന്‍റെ (യഥാര്‍ഥ) അവകാശം ഞാന്‍ (വേറെ) ആര്‍ക്കെങ്കിലും വിധിച്ചു കൊടുത്താല്‍ (യഥാര്‍ത്ഥത്തില്‍) അത്, നരകത്തില്‍ നിന്നുള്ള ഒരു കഷ്ണമായിരിക്കും. അതവന്‍ ഏറ്റെടുക്കുകയോ, ഉപേക്ഷിക്കുകയോ (ഇഷ്ടംപോലെ) ചെയ്തുകൊള്ളട്ടെ.’ (ബു;മു.)  എന്നിരുന്നാലും നബി തിരുമേനി (صَلَّى اللَّهُ عَلَيْهِ وَسَلَّمَ) യുടെ ഉന്നത നിലപാടിനെ അപേക്ഷിച്ച് സംഭ വത്തിന്‍റെ യഥാര്‍ഥ സ്ഥിതിയെക്കുറിച്ച് തിരുമേനി കുറേ കൂടി സൂക്ഷ്മാന്വേഷണം നടത്തേണ്ടതുണ്ടായിരുന്നുവെന്നുള്ള സൂചനയാണ് وَلاتَكُنْ الخ (നീ വഞ്ചകന്‍മാര്‍ക്ക് വേണ്ടി വാദിക്കുന്നവനാവരുത്) എന്നും ….. وَلاتُجَادِلْ عَنِ الَّذينَ (സ്വന്തങ്ങളോട് തന്നെ വഞ്ചന പ്രവര്‍ത്തിക്കുന്നവര്‍ക്കുവേണ്ടി നീ തര്‍ക്കം നടത്തരുത്)എ ന്നുമുള്ള വാക്യങ്ങളില്‍ കാണുന്നത്. പാപമോചനം തേടുവാന്‍ കല്‍പിച്ചതു ക്വത്താദത്ത് (റ)നോട് തെളിവും രേഖയും കൂടാതെ ഒരു മുസ്‌ലിം കുടുംബത്തിന്‍റെ പേരില്‍ കളവ് ആരോപിക്കുകയാണ് താന്‍ ചെയ്യുന്നതെന്ന് നബി (صَلَّى اللَّهُ عَلَيْهِ وَسَلَّمَ) പറഞ്ഞതിനെ ഉദ്ദേശിച്ചാണെന്നാണ് പല വ്യാഖ്യാതാക്കളും പറയുന്നത്. ബാഹ്യാവസ്ഥയനസരിച്ച് ഉബൈരിക്വിന്‍റെ മകനെ കുറ്റത്തില്‍ നിന്നു ഒഴിവാക്കുവാന്‍ ശ്രമിച്ചതിനെ ഉദ്ദേശിച്ചാണ് പാപമോചനം തേടുവാന്‍ കല്‍പിച്ചതെന്നാണ് മറ്റു ചിലരുടെ അഭിപ്രായം. രണ്ടിനെയും ഉദ്ദേശിച്ചായിരിക്കുവാനും സാധ്യതയുണ്ട് താനും. الله أعلم. ഏതായാലും, നബി (صَلَّى اللَّهُ عَلَيْهِ وَسَلَّمَ) യുടെ ഉന്നത പദവിയനുസരിച്ച് കുറേ കൂടി സൂക്ഷ്മാന്വേഷണം നടത്തേണ്ടതുണ്ടായിരുന്നുവെന്നു മാത്രമേ ഇതില്‍ നിന്നെല്ലാം മന സ്സിലാക്കേണ്ടതുള്ളൂ. അഥവാ നബി (صَلَّى اللَّهُ عَلَيْهِ وَسَلَّمَ) ഒരു പാപം ചെയ്തുവെന്ന് ഇതിന് അര്‍ഥമില്ല.  നബിമാര്‍ പാപമോചനം തേടുന്നതും, അവരോട് പാപമോചനം തേടുവാന്‍ അല്ലാഹു കല്‍പിക്കുന്നതും, അവരുടെ ചില പ്രവൃത്തികളെപ്പറ്റി ആക്ഷേപ രൂപത്തില്‍ സംസാരിക്കുന്നതും അവര്‍ പാപം ചെയ്തതുകൊണ്ടല്ലെന്നും, നബിമാര്‍ പാപങ്ങളില്‍ നിന്ന് രക്ഷിക്കപ്പെട്ടവരാണെന്ന അംഗീകൃത തത്വത്തിന് അതൊന്നും വിരുദ്ധമല്ലെന്നും, അവരുടെ മഹത്തായ നിലപാടിന് അനുയോജ്യമല്ലാത്ത നിസ്സാരങ്ങളായ വല്ല പാകപ്പിഴവുകളെയും മുന്‍നിറുത്തിയാണതെന്നും മനസ്സിലാക്കേണ്ടതാകുന്നു. കൂടാതെ, അവരുടെ അനുയായികളായ സത്യവിശ്വാസികള്‍ക്ക് അത് ഒരു പാഠവും കൂടിയാണല്ലോ.  വഞ്ചകന്മാര്‍, സ്വയം വഞ്ചിച്ചവര്‍, മഹാവഞ്ചകരും പാപികളുമായവര്‍ എന്നൊക്കെ വിശേഷിപ്പിച്ചത് മേലുദ്ധരിച്ച സംഭവത്തെ സംബന്ധിച്ചിടത്തോളം ഉബൈരിക്വിന്‍റെ മകനെയും അവന്‍റെ ആള്‍ക്കാരെയും ഉദ്ദേശിച്ചാകുന്നുവെങ്കിലും, അത്തരം വഞ്ചനകളും കൃത്രിമ സൂത്രങ്ങളും നടത്തുന്ന എല്ലാവരെയും ഉള്‍പെടുത്തുന്ന വിധത്തിലാണ് ആ വാക്കുകള്‍ അല്ലാഹു ഉപയോഗിച്ചിരിക്കുന്നത്. അവതരണഹേതു പ്രത്യേകമായിരു ന്നാലും ആയത്തിന്‍റെ വിധി പൊതുവാണെന്നുള്ളത് ഒരു അംഗീകൃത തത്വമാണ്. അതുകൊണ്ടാണ് ഇങ്ങിനെയുള്ള സന്ദര്‍ഭങ്ങളില്‍ കഥാനായകന്മാരുടെ പേര്‍ വെളിപ്പെടുത്താതെ, അവരെ ഗുണദോഷിക്കുന്ന വിശേഷണങ്ങള്‍ പറഞ്ഞു അല്ലാഹു മതിയാക്കു ന്നതും. ക്വുര്‍ആന്‍റെ നിയമം എല്ലാ കാലത്തുള്ളവര്‍ക്കും വേണ്ടിയുള്ളതാണല്ലോ. അവരവരുടെ പ്രവര്‍ത്തന ഫലം അവരവര്‍ തന്നെ അനുഭവിക്കുന്നതുകൊണ്ടാണ് തങ്ങളോടുതന്നെ വഞ്ചന നടത്തുന്നവര്‍ എന്നുകൂടി വഞ്ചകന്‍മാരെപ്പറ്റി പ്രസ്താവിച്ചിരിക്കുന്ന ത്. കളവു മുതല്‍ യഹൂദന്‍റെ വീട്ടില്‍ കൊണ്ടുപോയി വെക്കുവാനും, വേണ്ടിവരുമ്പോള്‍ അവനെ കുറ്റക്കാരനാക്കി ഒഴിഞ്ഞു മാറുവാനും രാത്രിയില്‍ ഗൂഢാലോചന നടത്തി പരിപാടിയിട്ടതിനെപ്പറ്റിയാണ് അവര്‍ രാപ്പരിപാടി നടത്തിയെന്നും, അവര്‍ മനുഷ്യരില്‍നിന്ന് മറച്ചു വെച്ച് – അല്ലാഹുവില്‍ നിന്ന് മറച്ചുവെച്ചതുമില്ല – എന്നും 108-ാം വചനത്തില്‍ പ്രസ്താവിച്ചത്. നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ കേസ്സ് എത്തുന്നതിന് മുമ്പ് ലബീദ് എന്ന് പേരായ ഒരാളുടെ പേരില്‍ ആ കളവ് ചുമത്തുവാന്‍ അവര്‍ ഒരു ശ്രമം നടത്തുകയുണ്ടായെന്നും, ലബീദ് അതുകേട്ട് ക്ഷോഭിച്ചപ്പോള്‍ അതില്‍ നിന്ന് അവര്‍ ഒഴിഞ്ഞുമാറിയെന്നും ഈ സംഭവത്തിന്‍റെ ഒരു രിവായത്തില്‍ വന്നിട്ടുണ്ട്. ഇതില്‍ നിന്നെല്ലാം അല്ലാഹു അവരെപ്പറ്റി വിശേഷിപ്പിച്ചു പറഞ്ഞതിന്‍റെ താല്‍പര്യം വ്യക്തമാണല്ലോ."
