tafsir[6]{c,v,t}:
  5,18,"അപ്പോള്‍, 'ജാഹിലിയ്യത്തി'ന്റെ [അജ്ഞാന കാലത്തിലെ] വിധിയാണോ അവര്‍ തേടുന്നത്?! ഉറപ്പി(ച്ചു വിശ്വസി)ക്കുന്ന ജനങ്ങള്‍ക്ക് അല്ലാഹുവിനെക്കാള്‍ വിധി നന്നായുള്ളവന്‍ (വേറെ) ആരുണ്ട്?!    തങ്ങള്‍ അല്ലാഹുവിന്റെ മക്കളും ഇഷ്ടക്കാരുമാണ്, അഥവാ വിജയവും രക്ഷയും ഞങ്ങളുടെ ജന്മാവകാശമാണ്. ഞങ്ങള്‍ പാപം ചെയ്താലും അവന്‍ ഞങ്ങള്‍ക്കു പൊറുത്തു തരും എന്നിങ്ങിനെയുള്ള വേദക്കാരുടെ ജല്‍പനങ്ങള്‍ക്കുള്ള മറുപടിയാണിത്. നിങ്ങള്‍ പാപം ചെയ്താല്‍ നിങ്ങളെ ശിക്ഷിക്കുമെന്നു നിങ്ങളുടെ വേദഗ്രന്ഥത്തില്‍ പറയുന്നു, അല്‍പം ദിവസങ്ങളില്‍ നിങ്ങള്‍ക്കു നരകശിക്ഷയുണ്ടായേക്കാമെന്നു നിങ്ങളും സമ്മതിക്കാറുണ്ട്. (2:80). ഈ ലോകത്തുവെച്ചു പല ശിക്ഷകള്‍ക്കും പരീക്ഷണങ്ങള്‍ക്കും നിങ്ങള്‍ പാത്രമായിട്ടുമുണ്ട്. അങ്ങിനെയാണെങ്കില്‍, ഇതൊന്നും ഉണ്ടാവാന്‍ പാടില്ലല്ലോ. പക്ഷെ, വാസ്തവം അതൊന്നുമല്ല. എല്ലാവരെപ്പോലെയുള്ള മനുഷ്യ സൃഷ്ടികള്‍ തന്നെയാണു നിങ്ങളും. എല്ലാവരെയും പോലെ നിങ്ങളും അവന്റെ അടുക്കലേക്കു തന്നെ മടങ്ങിച്ചെല്ലുകയും ചെയ്യും. അപ്പോള്‍, മറ്റുള്ളവരെപ്പോലെ നിങ്ങളുടെ മേലും അവന്‍ രക്ഷാശിക്ഷകളുടെ നടപടി എടുക്കുക തന്നെ ചെയ്യും. എല്ലാവരും അല്ലാഹുവിന്റെ അടിമകളും ഉടമയിലുമാകുന്നു. നിങ്ങള്‍ക്കായി ഒരു പ്രത്യേക സ്ഥാനമോ നടപടിക്രമമോ ഇല്ലാ എന്നാണു മറുപടിയുടെ സാരം.  ഈസാ (عليه السلام) നെപ്പറ്റി ക്രിസ്ത്യാനികള്‍ അല്ലാഹുവിന്റെ മകന്‍ എന്നു പറഞ്ഞ അതേ അര്‍ത്ഥത്തിലല്ല തങ്ങള്‍ അല്ലാഹുവിന്റെ മക്കളാണെന്നു അവര്‍ പറയുന്നത്. ഇസ്രാഈല്യരുടെ വംശപിതാവായ യഅ്ക്വൂബ് (عليه السلام) നെക്കുറിച്ച് ‘എന്റെ പുത്രന്‍’ എന്നു തങ്ങളുടെ വേദഗ്രന്ഥത്തില്‍ പ്രസ്താവിച്ചിട്ടുണ്ടെന്നും, അതുകൊണ്ടു അദ്ദേഹത്തിന്റെ സന്തതികളായ തങ്ങള്‍ അല്ലാഹുവിന്റെ പുത്രപൗത്രന്മാരാണെന്നുമാണ് അവര്‍ പറയുന്നത്. ശാരീരികമായ മക്കള്‍ എന്ന അര്‍ത്ഥത്തിലല്ല – ആത്മീയമായ മക്കള്‍ എന്ന അര്‍ത്ഥത്തിലാണു – തങ്ങള്‍ ഇതു പറയുന്നതെന്നു അവര്‍ ഇതിനു ന്യായീകരണവും നല്‍കും. അതോടുകൂടി, ആ അടിസ്ഥാനത്തില്‍ തങ്ങള്‍ക്കു അല്ലാഹുവിന്റെ ശിക്ഷയെപ്പറ്റി ഭയെപ്പടേണ്ടതായിട്ടില്ല എന്നും അവര്‍ വാദിക്കും. അതുകൊണ്ടാണ് എന്നാല്‍ പിന്നെ എന്തിനാണു അല്ലാഹു നിങ്ങളുടെ പാപങ്ങള്‍ നിമിത്തം നിങ്ങളെ ശിക്ഷിക്കുന്നത്? (فَلِمَ يُعَذِّبُكُم بِذُنُوبِكُم) എന്നു അവരോടു ചോദിക്കുന്നത്. യഅ്ക്വൂബ് (عليه الصلاة والسلام)നെ സംബന്ധിച്ചോ, ഈസാ (عليه الصلاة والسلام)നെ സംബന്ധിച്ചോ – തൗറാത്തിലോ ഇന്‍ജീലിലോ – ‘പുത്രന്‍’ എന്നുള്ള സംബോധനയോ വിശേഷണമോ യഥാര്‍ത്ഥത്തില്‍ ഉണ്ടെന്നു വന്നാല്‍ തന്നെയും അതു ഒരു അലങ്കാരാര്‍ത്ഥത്തിലല്ലാതെ – സാക്ഷാല്‍ അര്‍ത്ഥത്തില്‍ – അല്ലെന്നു തീര്‍ച്ചയാണ്. നിലവിലുള്ള ബൈബ്ളില്‍ തന്നെയും ഇതിനു പല ഉദാഹരണങ്ങളും നിലവിലുണ്ട്. (*) ഒന്നു മാത്രം ഇവിടെ ഉദ്ധരിക്കാം ‘… ഹൃദയശുദ്ധിയുള്ളവര്‍ ഭാഗ്യവാന്മാര്‍, അവര്‍ ദൈവത്തെ കാണും. സമാധാനം ഉണ്ടാക്കുന്നവര്‍ ഭാഗ്യവാന്മാര്‍. അവര്‍ ദൈവത്തിന്റെ പുത്രന്മാര്‍ എന്നു വിളിക്കപ്പെടും’. (മത്തായി 5:8, 9).   (*) ഉദാഹരണങ്ങള്‍ പലതും വേദപുസ്തക നിഘണ്ടു ഉദ്ധരിച്ചു കാണാം. ‘പുത്രന്‍, മകന്‍’ എന്നീ പദങ്ങള്‍ പല അര്‍ത്ഥത്തിലും ഉപയോഗിക്കപ്പെടാറുണ്ടെന്നും കൂട്ടത്തില്‍ ‘വലിയവന്‍ എളിയവനെ മകന്‍ എന്നു പറയാറുണ്ട്’ എന്നും അതില്‍ വ്യക്തമാക്കിയിരിക്കുന്നു. (പേ. 246 നോക്കുക)."
  5,19,"എന്നാല്‍, ഹൃദയങ്ങളില്‍ ഒരു (തരം) രോഗമുള്ളവര്‍ അവരില്‍ [അവരുമായി മൈത്രി സ്ഥാപിക്കുന്നതില്‍] ധൃതികൂട്ടിക്കൊണ്ടിരിക്കുന്നതായി നിനക്കു കാണാം. അവര്‍ പറയുന്നു: 'ഞങ്ങള്‍ക്ക് വല്ല അത്യാഹിതവും ബാധിക്കുന്നതിനെ ഞങ്ങള്‍ ഭയപ്പെടുന്നു'. എന്നാല്‍ അല്ലാഹു വിജയത്തെ, അല്ലെങ്കില്‍ തന്‍റെ പക്കല്‍നിന്നുള്ള (മറ്റു) വല്ല കാര്യത്തെയും കൊണ്ടു വരുമാറായേക്കാം; അങ്ങനെ, അവര്‍ തങ്ങളുടെ മനസ്സുകളില്‍ രഹസ്യമാക്കിവെച്ചതിനെക്കുറിച്ച് അവര്‍ 'ഖേദക്കാരായിത്തീര്‍ന്നേക്കും. [ഇതവര്‍ ഓര്‍ത്തിരിക്കട്ടെ].   അടുത്ത വചനത്തില്‍ നിന്നു മനസ്സിലാക്കാവുന്നതുപോലെ, ഈസാ നബി (عليه السلام) വരെയുള്ള കാലഘട്ടങ്ങളില്‍ ഇസ്രാഈല്യരില്‍ വളരെയധികം നബിമാരും റസൂലുകളും കഴിഞ്ഞുപോയിട്ടുണ്ട്. പലപ്പോഴും ഒരേ കാലത്തുതന്നെ ഒന്നിലധികം പ്രവാചകന്മാര്‍ അവരില്‍ ഉണ്ടായിരുന്നു. ഈസാ (عليه السلام)ക്കു ശേഷം അന്ത്യപ്രവാചകനായ മുഹമ്മദു നബി (صَلَّى اللَّهُ عَلَيْهِ وَسَلَّمَ) തിരുമേനിയല്ലാതെ മറ്റൊരു റസൂലും ഉണ്ടായിട്ടില്ല. റസൂലുകളില്‍ നിന്നുള്ള ഒരു വിടവുകാലത്തു (فَتْرَةٍ ല്‍) നമ്മുടെ റസൂല്‍ വന്നു എന്നു പറഞ്ഞതു അതുകൊണ്ടാണ്. ഈ കാലഘട്ടം ഏതാണ്ടു 600 കൊല്ലമായിരുന്നു. നിങ്ങള്‍ക്കു വേദഗ്രന്ഥവും പ്രവാചകന്മാരുടെ വിജ്ഞാന പാരമ്പര്യവും ഉണ്ടായിട്ടും നിങ്ങള്‍ പിഴച്ചുപോയിരിക്കുകയാണ്. എന്നാലും, ഞങ്ങള്‍ക്കു വേണ്ടുന്ന ഉപദേശങ്ങളും താക്കീതുകളും നല്‍കുവാന്‍ ഒരു റസൂലും വരാത്തതുകൊണ്ടാണ് ഞങ്ങള്‍ പിഴച്ചുപോയതെന്നു നിങ്ങള്‍ പറഞ്ഞേക്കുവാന്‍ ഇടയുണ്ട്. അതിന്നവസരം ഉണ്ടാകാതിരിക്കുവാന്‍ വേണ്ടി ഇതാ നിങ്ങളിലേക്കു നമ്മുടെ റസൂല്‍ വന്നു കഴിഞ്ഞിരിക്കുന്നു. എനി, അദ്ദേഹത്തിന്റെ മാര്‍ഗ്ഗ നിര്‍ദ്ദേശങ്ങളെ പിന്‍പറ്റി നടക്കുകയേ നിങ്ങള്‍ക്കു നിവൃത്തിയുള്ളൂ. അങ്ങിനെയുള്ള ഒഴികഴിവുകള്‍ക്കൊന്നും എനി പഴുതില്ലാ എന്നാണ് അല്ലാഹു പറഞ്ഞതിന്റെ താല്‍പര്യം.  റസൂലുകളുടെ പ്രബോധനത്തിന്റെ രണ്ടു പ്രധാന വശങ്ങളാണല്ലോ സന്മാര്‍ഗ്ഗം സ്വീകരിക്കുന്നവര്‍ക്കു അല്ലാഹുവിങ്കല്‍ നിന്നുള്ള പ്രതിഫലത്തെക്കുറിച്ചു സന്തോഷവാര്‍ത്ത അറിയിക്കലും, ദുര്‍മാര്‍ഗ്ഗം സ്വീകരിക്കുന്നവര്‍ക്കു അവന്റെ ശിക്ഷകളെക്കുറിച്ചു താക്കീതു നല്‍കലും, അതാണു പ്രവാചകന്മാരെപ്പറ്റി بَشِيرٍ (സന്തോഷവാര്‍ത്ത അറിയിക്കുന്നവന്‍) എന്നും نَذِيرٍ (താക്കീതു – മുന്നറിയിപ്പു – നല്‍കുന്നവന്‍) എന്നും ക്വുര്‍ആനില്‍ പലപ്പോഴും പറഞ്ഞു കാണുവാന്‍ കാരണം."
  5,20,"ഹേ, വിശ്വസിച്ചവരേ, നിങ്ങളുടെ മുമ്പ് വേദഗ്രന്ഥം നല്‍കപ്പെട്ടവരില്‍ നിന്ന് നിങ്ങളുടെ മതത്തെ പരിഹാസവും കളിയുമാക്കിത്തീര്‍ത്തവരെയും, (നിഷേധികളായ) അവിശ്വാസികളെയും നിങ്ങള്‍ ബന്ധുമിത്രങ്ങളാക്കി വെക്കരുത്. നിങ്ങള്‍ അല്ലാഹുവിനെ സൂക്ഷിക്കുകയും ചെയ്യുവിന്‍- നിങ്ങള്‍ സത്യവിശ്വാസികളാണെങ്കില്‍. നിങ്ങള്‍ നമസ്‌കാരത്തിലേക്ക് (ബാങ്ക്) വിളിച്ചാല്‍, അവരതിനെ പരിഹാസവും, കളിയുമാക്കിത്തീര്‍ക്കുന്നു. അത്, അവര്‍ (ബുദ്ധികൊടുത്തു) ഗ്രഹിക്കാത്ത ഒരു ജനതയാണെന്നുള്ളതു കൊണ്ടത്രെ.   ലോകത്തു ഇതരസമുദായങ്ങളെ അപേക്ഷിച്ച് ഏറ്റവും സംസ്‌കാര സമ്പന്നരും പരിഷ്‌കൃതരുമായിരുന്നു ഇസ്രാഈല്‍ ജനത. അതേ സമയത്ത് അനുസരണക്കേടിന്റെയും ധിക്കാരത്തിന്റെയും ഒരു നീണ്ട പാരമ്പര്യവും അവര്‍ക്കുണ്ട്. മൂസാ (عليه الصلاة والسلام) അവര്‍ക്കു നല്‍കിയ സദുപദേശങ്ങള്‍, താക്കീതുകള്‍, ശാസനകള്‍, നിര്‍ദ്ദേശങ്ങള്‍ ആദിയായവയെപ്പറ്റി ക്വുര്‍ആനില്‍ വളരെയധികം സ്ഥലങ്ങളില്‍ വിവരിച്ചു കാണാം. ബൈബ്ള്‍ പരിശോധിച്ചാല്‍ അവയുടെ ആധിക്യം കണ്ടു നാം വിസ്മയിച്ചു പോകും. ആ പ്രവാചകവര്യന്‍ അവര്‍ക്കു നല്‍കിയ ചില ഉപദേശങ്ങളാണ് ഈ വചനങ്ങളിലുള്ളത്. എത്ര ഹൃദയസ്പൃക്കായ ശൈലിയിലാണു അദ്ദേഹം അവരെ അഭിമുഖീകരിക്കുന്നതെന്നു നോക്കുക! താഴെ കാണാവുന്ന പ്രകാരം, അവര്‍ക്കു വാഗ്ദാനം ചെയ്യപ്പെട്ടിരുന്ന ഫലസ്തീന്‍ ഭൂമിയിലെ ശത്രുക്കളുമായി സമരം നടത്തി മുന്നോട്ടു നീങ്ങുവാന്‍ അവര്‍ വിസമ്മതിച്ചുകൊണ്ടിരുന്ന അവസരത്തിലാണ് ഈ ഉപദേശങ്ങള്‍ അദ്ദേഹം നല്‍കുന്നത്. ആദ്യം അല്ലാഹു അവര്‍ക്കു ചെയ്തുകൊടുത്ത അനുഗ്രഹങ്ങളെ മൊത്തത്തിലും, ചിലതിനെപ്പറ്റി പ്രത്യേകവും അനുസ്മരിപ്പിച്ചുകൊണ്ടാണു അദ്ദേഹം അവരെ ഉപദേശിക്കുന്നത്. നിങ്ങള്‍ നന്ദിയും അനുസരണവും കാണിക്കുന്ന പക്ഷം മേലിലും അല്ലാഹു നിങ്ങളെ അനുഗ്രഹിച്ചു കൊണ്ടിരിക്കുമെന്നും ഇല്ലാത്തപക്ഷം നിങ്ങള്‍ നന്ദികെട്ടവരായി നാശമടയുകയും ചെയ്യുമെന്നും അദ്ദേഹം അവരെ ഓര്‍മിപ്പിച്ചു.  മൂന്നു കാര്യങ്ങളാണ് മൂസാ (عليه السلام) നബി പ്രത്യേകം അവരെ ഓര്‍മിപ്പിക്കുന്നത്.  (1). നിങ്ങളില്‍ അല്ലാഹു പല നബിമാരെയും നിയോഗിക്കുകയുണ്ടായിട്ടുണ്ടെന്ന്. ഇസ്രാഈല്യരുടെ ഗോത്രപിതാവായ യഅ്ക്വൂബ് നബി (عليه السلام) മുതല്‍ മൂസാ (عليه السلام) നബിവരെയും ഇടക്കിടെ അവര്‍ക്കു മാര്‍ഗ്ഗദര്‍ശികളായ പ്രവാചകന്മാര്‍ അവരില്‍ ഉണ്ടായിക്കൊണ്ടിരുന്നിട്ടുണ്ട്. ആ നിലക്ക് അവര്‍ വളരെ അച്ചടക്കവും അനുസരണവും ഉള്ളവരായിരിക്കേണ്ടതുണ്ടല്ലോ. അതാണദ്ദേഹം ഓര്‍മിപ്പിച്ചത്. അദ്ദേഹത്തിന് ശേഷവും ധാരാളക്കണക്കില്‍ പ്രവാചകന്മാര്‍ അവരില്‍ ഉണ്ടായിട്ടുണ്ട്.  (2) നിങ്ങളെ അവന്‍ രാജാക്കളാക്കിയിരിക്കുന്നുവെന്ന്. നിങ്ങളില്‍ രാജാക്കളെ ഏര്‍പ്പെടുത്തി എന്നല്ല -നിങ്ങളെ രാജാക്കളാക്കി എന്നാണു- അല്ലാഹു പറഞ്ഞ വാക്ക്. എല്ലാവരും രാജാക്കളല്ലെന്നുള്ളതിനാല്‍ ഇവിടെ രാജാക്കള്‍ (مُلُوكًا) എന്ന വാക്കിനു ഒന്നിലധികം വ്യാഖ്യാനം നല്‍കപ്പെട്ടു കാണാം.  മുമ്പു നിങ്ങള്‍ ഫിര്‍ഔന്റെ കീഴില്‍ അടിമകളും പരാശ്രയരുമായിരുന്നു. ഇപ്പോള്‍ നിങ്ങള്‍ സ്വതന്ത്രരും പരാശ്രയമില്ലാത്തവരുമായിരിക്കുന്നുവെന്നാണ് ഒരു വ്യാഖ്യാനം. അതതു കാലത്തുണ്ടായിരുന്ന നബിമാരുടെയും റസൂലുകളുടെയും കയ്യിലായിരുന്നു അതതു കാലത്തെ സമുദായ നേതൃത്വവും സ്ഥിതി ചെയ്തിരുന്നത്. അതു കൊണ്ട് ആ പ്രവാചകന്മാരെയും റസൂലുകളെയും ഉദ്ദേശിച്ചുതന്നെയാണു രാജാക്കള്‍ എന്നും പറഞ്ഞിരിക്കുന്നതു എന്നത്രെ മറ്റൊരഭിപ്രായം. മൂസാ (عليه السلام) നബിക്ക് മുമ്പ് അവരില്‍ ചില രാജാക്കള്‍ ഉണ്ടായിട്ടുണ്ടെന്നും അവരെ ഉദ്ദേശിച്ചാണു രാജാക്കളെന്നു പറഞ്ഞതെന്നും വേറെയും അഭിപ്രായമുണ്ട്. പരാശ്രയം കൂടാതെ സുഖജീവിതം നയിക്കുവാന്‍ ആവശ്യമായ മാര്‍ഗ്ഗങ്ങളും, ഭാര്യാമക്കള്‍, ഭൃത്യന്മാര്‍ മുതലായ സുഖസൗകര്യങ്ങളും ലഭിച്ചവര്‍ എന്ന അര്‍ത്ഥത്തിലാണു രാജാക്കള്‍ എന്നു പറഞ്ഞിരിക്കുന്നതെന്നു നാലാമതൊരഭിപ്രായവും ഉണ്ട്. ഒരു പക്ഷേ, ഇവയില്‍ ചിലതോ, എല്ലാംകൂടിയോ ആയിരിക്കാം ഇവിടെ ഉദ്ദേശ്യമെന്നു പറയുവാനേ ന്യായം കാണുന്നുള്ളൂ. الله أعلم  (3) ലോകരില്‍ മറ്റാര്‍ക്കും നല്‍കിയിട്ടില്ലാത്ത പല നന്മകളും നിങ്ങള്‍ക്കു അല്ലാഹു നല്‍കിയിട്ടുണ്ടെന്ന്. മത-സംസ്‌കാര-നാഗരീക തുറകളിലെല്ലാം മറ്റേതു സമുദായത്തെക്കാളും മികച്ചു നിന്നിരുന്ന സമുദായമായിരുന്നു ഇസ്രാഈല്‍ സമുദായം. കന്‍ആനില്‍ ഇബ്‌റാഹീം (عليه السلام) നബിയുടെ കാലം മുതല്‍ ഈജിപ്തില്‍ യൂസുഫ് (عليه السلام) നബിയുടെ കാലം കഴിയുന്നതുവരെ അതു നീണ്ടുനിന്നു. അദ്ദേഹത്തിനു ശേഷം ക്രമേണ അവരുടെ പഴയ പ്രതാപവും പ്രശസ്തിയും നശിച്ചു കൊണ്ടിരുന്നു. പിന്നീടു മൂസാ (عليه السلام) നബിയുടെ കൈക്ക് അവര്‍ തങ്ങളുടെ പഴയ പേരും യശസ്സും വീണ്ടെടുത്തുകൊണ്ടിരിക്കുകയാണ്. മറ്റൊരു സമുദായത്തിനും കണ്ടനുഭവിക്കുവാന്‍ കഴിയാത്ത എത്രയോ ദൃഷ്ടാന്തങ്ങളും അത്ഭുതങ്ങളും കണ്ടവരാണവര്‍. പ്രവാചകത്വ ശൃംഖല മുറിഞ്ഞു പോകാതിരുന്നതു ഇതിനെല്ലാം മകുടം ചാര്‍ത്തുകയും ചെയ്യുന്നു. ഇതെല്ലാമായിരിക്കും ഇവിടെ ഉദ്ദേശ്യമെന്നു സാമാന്യമായി പറയാം. ഏതായാലും, അക്കാലത്തെ സമുദായങ്ങളെ അപേക്ഷിച്ചു അവര്‍ക്കു പ്രത്യേകമായി ലഭിച്ചിട്ടുള്ള അനുഗ്രഹളെയും സ്ഥാനമാനങ്ങളെയും ഉദ്ദേശിച്ചു കൊണ്ടാണു മറ്റാര്‍ക്കും നല്‍കാത്തതു നിങ്ങള്‍ക്കു അല്ലാഹു നല്‍കിയിരിക്കുന്നുവെന്നു പറഞ്ഞത്.  ഇബ്‌റാഹീം (عليه السلام) നബിയുടെ സാക്ഷാല്‍ സ്വദേശമായിരുന്ന ഇറാക്വില്‍ നിന്നു ഹിജ്ര പോന്നു അദ്ദേഹം ഫലസ്തീനിലെ ബൈത്തുല്‍ മുക്വദ്ദസില്‍ താമസമാക്കി. അവിടെ വെച്ചാണു അദ്ദേഹം കാലഗതി പ്രാപിച്ചതും. അങ്ങിനെ, അദ്ദേഹത്തിന്റെ കുടുംബം ആ ദേശക്കാരായിത്തീര്‍ന്നു. കുറെ കഴിഞ്ഞപ്പോള്‍, സൂറത്തു യൂസുഫില്‍ അല്ലാഹു വിവരിച്ച സുപ്രസിദ്ധ സംഭവങ്ങളെത്തുടര്‍ന്ന് യൂസുഫ് (عليه السلام) നബി ഈജിപ്തിലെ ഒരു ഭരണാധികാരിയായിത്തീര്‍ന്നതോടെ അദ്ദേഹത്തിന്റെ പിതാവും ഇബ്‌റാഹീം (عليه السلام) നബിയുടെ പൗത്രനുമായ യഅ്ക്വൂബ് (عليه السلام) നബി കുടുംബസമേതം ഈജിപ്തിലേക്ക് താമസം മാറ്റി. മുമ്പു സൂചിപ്പിച്ചപോലെ, ആ കുടുംബത്തിനുണ്ടായിരുന്ന പേരും പ്രശസ്തിയും ക്രമേണ നാശോന്മുഖമായിത്തീര്‍ന്നു. ഒടുക്കം അവര്‍ കൊപ്തി (القبط) വര്‍ഗ്ഗക്കാരായ ഫറോവാ രാജാക്കളു(الفراغنة)ടെ ഭരണത്തിന്‍ കീഴില്‍ ഒരു അടിമ വര്‍ഗ്ഗമായിത്തീര്‍ന്നു. അങ്ങിനെയിരിക്കെയാണു – ഏറെക്കുറെ നാനൂറു കൊല്ലങ്ങള്‍ക്കു ശേഷം മൂസാ (عليه السلام) നബിയൊന്നിച്ചു ചെങ്കടല്‍ കടന്ന് ഫിര്‍ഔനില്‍ന നിന്നു അവര്‍ രക്ഷപ്പെട്ടത്. അവരുടെ പിതൃ ദേശമായ ഫലസ്തീന്‍ പ്രദേശം അവര്‍ക്കു വീണ്ടും വാസസ്ഥലമായി ലഭിക്കുമെന്നു മൂസാ (عليه السلام) മുഖാന്തരം അവര്‍ക്കു വാഗ്ദാനം ചെയ്യപ്പെട്ടിരുന്നു. യഅ്ക്വൂബ് (عليه السلام) നബി മുതല്‍ക്കേ ഈ വാഗ്ദാനം നിലവിലുണ്ടായിരുന്നുവെന്നും പറയപ്പെട്ടിട്ടുണ്ട്.  ഇസ്രാഈല്യര്‍ ഈജിപ്തു വിട്ട് സീനാ മരുഭൂമിയില്‍ വന്നു താവളമടിച്ചിരുന്ന കാലത്താണു അവര്‍ക്കു അല്ലാഹു നല്‍കിയ അനുഗ്രഹങ്ങളെ ഓര്‍മിപ്പിച്ചുകൊണ്ടു മൂസാ (عليه السلام) അവരോടു: ജനങ്ങളെ, അല്ലാഹു നിങ്ങള്‍ക്കു നിശ്ചയിച്ചു തന്ന ആ പരിശുദ്ധ ഭൂമിയില്‍ പ്രവേശിച്ചുകൊള്ളുവിന്‍ (يَا قَوْمِ ادْخُلُوا الْأَرْضَ الْمُقَدَّسَةَ) എന്നു പറയുന്നത്. പക്ഷെ, വേഗത്തിലങ്ങു കടന്നുചെന്നു കുടിയിരിക്കുവാന്‍ സാദ്ധ്യമല്ലാത്ത പരിതഃസ്ഥിതിയായിരുന്നു അന്നവിടെയുള്ളത്. അവിടെ അമാലിക്വഃ വര്‍ഗ്ഗക്കാര്‍ (العمالقة – അമലേക്യര്‍) കുടിയേറിയിരിക്കുകയാണ്. അവരാകട്ടെ, ബഹുദൈവാരാധകരും അതികായന്മാരും ശക്തരുമായിരുന്നു. അവരോടു സമരം നടത്തി വിജയിച്ചിട്ടു വേണം ഇസ്രാഈല്യര്‍ക്കവിടെ പ്രവേശനം ലഭിക്കുവാന്‍. ഇസ്രാഈല്യരാകട്ടെ – അവരുടെ മടിയും ഭീരുത്വവും അനുസരണക്കേടും നിമിത്തം – അതിനു തയ്യാറുമില്ല. അതുകൊണ്ടാണ് അദ്ദേഹം നിങ്ങള്‍ പിന്നോക്കം മടങ്ങിപ്പോരരുതെന്നും, പിന്നോക്കം വെച്ചാല്‍ നിങ്ങള്‍ നഷ്ടക്കാരായിത്തീരുമെന്നും (وَلَا تَرْتَدُّوا عَلَىٰ أَدْبَارِكُمْ) പറയുന്നത്. അദ്ദേഹത്തിന്റെ ഈ ഉപദേശത്തിനു അവരില്‍ നിന്നുണ്ടായ പ്രതികരണം ഇതായിരുന്നു:-"
  5,21,"689"
  5,22,"അവര്‍ നിങ്ങളുടെ അടുക്കല്‍ വരുമ്പോള്‍ 'ഞങ്ങള്‍ വിശ്വസിച്ചിരിക്കുന്നു' എന്ന് അവര്‍ പറയുന്നതാണ്. (വാസ്തവമാകട്ടെ) അവിശ്വാസത്തോടെയത്രെ അവര്‍ കടന്നു വന്നിട്ടുള്ളത്; അവര്‍ അതുമായി (തന്നെ) പുറത്തു പോകുകയും ചെയ്തിരിക്കയാണ്. അല്ലാഹുവാകട്ടെ, അവര്‍ ഒളിച്ചുവെച്ചുകൊണ്ടിരിക്കുന്നതിനെപ്പറ്റി നല്ലവണ്ണം അറിയുന്നവനാകുന്നു.   അവിടെയുള്ള ആളുകള്‍ അതിശക്തന്മാരും ക്രൂരന്മാരുമാണ്. അവരോടു യുദ്ധം ചെയ്തു തോല്‍പ്പിച്ച് അവിടെ പ്രവേശിക്കുവാന്‍ ഞങ്ങള്‍ക്കാവുകയില്ല. ഏതെങ്കിലും വിധേന അവര്‍ അവിടെ നിന്നു ഒഴിഞ്ഞു പോയാലല്ലാതെ അങ്ങോട്ടു കടക്കുവാന്‍ ഒരു കാലത്തും ഞങ്ങള്‍ക്കു സാധ്യമല്ല. അവര്‍ ഒഴിഞ്ഞു പോയാല്‍ മാത്രം ഞങ്ങള്‍ അവിടെ പ്രവേശിക്കാം. ഇതായിരുന്നു അവരുടെ മറുപടി. "
  5,23,"അവരില്‍ നിന്ന് പലരെയും കുറ്റത്തിലും, അതിക്രമത്തിലും, നിഷിദ്ധ (ധന)ത്തെ തിന്നുന്നതിലും അവര്‍ ധൃതികൂട്ടിക്കൊണ്ടിരിക്കുന്ന തായി നിനക്ക് കാണാവുന്നതുമാണ്. അവര്‍ പ്രവര്‍ത്തിച്ചുകൊണ്ടിരി ക്കുന്നത് വളരെ ചീത്ത തന്നെ! അവര്‍ കുറ്റമായത് പറയുന്നതിനെയും, അവര്‍ നിഷിദ്ധ (ധന)ത്തെ തിന്നുന്നതിനെയും സംബന്ധിച്ച് റബ്ബാനീ'കളും [പുണ്യ പുരുഷന്മാരും], പണ്ഡിതന്മാരും അവരെ എന്തുകൊണ്ട് വിരോധിക്കുന്നില്ല?! അവര്‍ പ്രവര്‍ത്തിച്ചു (തൊഴിലാക്കി) കൊണ്ടിരിക്കുന്നത് വളരെ ചീത്ത തന്നെ!   അല്ലാഹു അക്ബര്‍! എത്ര മുരത്ത ഹൃദയങ്ങള്‍!! ശത്രുക്കളുമായി യുദ്ധം ചെയ്‌വാനും, വാഗ്ദാനം ചെയ്യപ്പെട്ട ദേശത്തേക്കു പ്രവേശിക്കുന്നതില്‍ നേരിടുന്ന പ്രതിബന്ധങ്ങളെ ചെറുത്തു മുന്നോട്ടു നീങ്ങുവാനും ഇസ്രാഈല്യര്‍ ഒരുക്കമില്ലായിരുന്നു. ഹീനതയും ഭീരുത്വവും അനുസരണമില്ലായ്മയും അവരെ അങ്ങേയറ്റം അധഃപതിപ്പിച്ചിരിക്കുകയാണ്. ഒഴികഴിവുകളും പിടിവാശിയുമല്ലാതെ മറ്റൊന്നും അവരില്‍ കാണാതായി. അപ്പോള്‍, ഫലസ്തീനില്‍ ചെന്ന് ആ നാട്ടിന്റെയും, അവിടെയുള്ള ജനങ്ങളുടെയും സ്ഥിതിഗതികള്‍ നിരീക്ഷണം ചെയ്തുവരുവാന്‍ മൂസാ (عليه السلام) അവരിലുള്ള പ്രധാനികളുടെ ഒരു സംഘത്തെ നിയമിച്ചയച്ചു. ഈ സംഘത്തെക്കുറിച്ചു 13-ാം വചനത്തിന്റെ വിവരണത്തില്‍ നാം മുമ്പു സംസാരിച്ചു കഴിഞ്ഞിട്ടുണ്ട്. പ്രസ്തുത സംഘം അന്വേഷണം നടത്തി തിരിച്ചു വന്നു. മിക്കവരുടെയും പ്രസ്താവനകള്‍ ഇസ്രാഈല്യരെ കൂടുതല്‍ നിരാശരും ഭീരുക്കളുമാക്കുന്നവയായിരുന്നു. രണ്ടു പേര്‍ മാത്രം വസ്തുതകള്‍ ശരിയാംവണ്ണം വിവരിക്കുകയും വിജയസാധ്യത ചൂണ്ടിക്കാട്ടുകയും ചെയ്തു. ഇവരെപ്പറ്റിയാണ് قَالَ رَجُلَانِ مِنَ الَّذِينَ يَخَافُونَ (ഭയപ്പെടുന്നവരുടെ കൂട്ടത്തില്‍പ്പെട്ട രണ്ടു പുരുഷന്മാര്‍ പറഞ്ഞു) എന്നു അല്ലാഹു പ്രസ്താവിച്ചതു. അല്ലാഹുവിനെ ഭയെപ്പടുന്നവരായ രണ്ടാളുകള്‍ എന്നും, ശത്രുക്കളെ ഭയപ്പെടുന്നവരും അതോടുകൂടി സത്യാവസ്ഥ തുറന്നു കാട്ടുന്നവരുമായ രണ്ടാളുകള്‍ എന്നും ഈ വാക്കിനു അര്‍ത്ഥം ആകാവുന്നതാകുന്നു. ഈ രണ്ടുപേരില്‍ ഒരാള്‍ നൂനിന്റെ മകന്‍ യൂശഉം (عليه السلام), മറ്റേതു യഫുന്നായുടെ മകന്‍ കാലബും (يوشع بن نون، كالب بن يفنا) ആയിരുന്നുവെന്നു ചില ക്വുര്‍ആന്‍ വ്യാഖ്യാതാക്കള്‍ പറഞ്ഞു കാണുന്നു. ബൈബിളിലും അങ്ങിനെ തന്നെയാണുള്ളത്. മൂസാ (عليه السلام) നബിയുടെ ഭൃത്യനും, അദ്ദേഹത്തിനുശേഷം ഇസ്രാഈല്യരുടെ നേതൃത്വം കൈവന്ന പ്രവാചകനുമായിരുന്നു യൂശഉ് (عليه السلام). കാലബിനെപ്പറ്റി കൂടുതലൊന്നും അറിയപ്പെടുന്നില്ലെങ്കിലും അദ്ദേഹവും ഒരു സല്‍പുരുഷനായിരുന്നുവെന്നതില്‍ സംശയമില്ല. أَنْعَمَ اللَّهُ عَلَيْهِمَا (അവര്‍ രണ്ടാളുടെ മേലും അല്ലാഹു അനുഗ്രഹം ചെയ്തിരിക്കുന്നു) എന്ന വാക്കില്‍ നിന്നു തന്നെ ഇതു വ്യക്തമാണല്ലോ. (*)   (*). ‘കാലേബ് (കാലബ്) യിസ്രായേല്യരെ യഹോവയിലനുസരണമുള്ളവരാക്കുന്നതിനു അവരെ പരിശീലിപ്പിക്കുന്ന വിഷയത്തില്‍ ധീരനായിരുന്നു. ഒറ്റുകാരില്‍ ഇവനും യോശുവ (യൂശഉ്)യുമാണ് വിശ്വസ്തന്മാര്‍’. എന്നു വേ. പു. നിഘണ്ടുവിലും കാണുന്നു.   മറ്റുള്ളവര്‍ പറയുന്നതുപോലെ, ആ നാട്ടിലെ ജനങ്ങള്‍ ശക്തന്മാരും മല്ലന്മാരും ക്രൂരന്മാരുമൊക്കെ തന്നെയാണെങ്കിലും അവരെ നിങ്ങള്‍ ഭയപ്പെടേണ്ടതില്ല. സധൈര്യം പട്ടണത്തിന്റെ പടിവാതില്‍ ആക്രമിച്ചു ഉള്ളോട്ടു കടന്നു കഴിഞ്ഞാല്‍, അവരുടെ വീര്യം നശിച്ചു പോകും. അവരെ പരാജയപ്പെടുത്തി വിജയം വരിക്കുവാന്‍ നിങ്ങള്‍ക്കു പിന്നെ പ്രയാസമുണ്ടാകുകയില്ല. നിങ്ങള്‍ സത്യവിശ്വാസികളും അവര്‍ അവിശ്വാസികളുമാണല്ലോ. നിങ്ങള്‍ കാര്യങ്ങള്‍ അല്ലാഹുവില്‍ അര്‍പ്പിച്ചുകൊണ്ടും അവന്റെ സഹായം ഉറപ്പിച്ചുകൊണ്ടും മുന്നോട്ടു നീങ്ങുക. വിജയം നിങ്ങള്‍ക്കു തന്നെയായിരിക്കും എന്നൊക്കെയായിരുന്നു ആ രണ്ടു മാന്യന്മാര്‍ അവരോടു പറഞ്ഞതിന്റെ സാരം. ഇതൊന്നും ആ നന്ദികെട്ടവരുടെ ഹൃദയം തീണ്ടിയില്ല. ഈജിപ്തില്‍ നിന്നു തുടങ്ങി ഇതഃപര്യന്തം ആ പ്രവാചകവര്യന്റെ – മൂസാ (عليه السلام) നബിയുടെ – കൈക്കു അവര്‍ അനുഭവത്തില്‍ കണ്ടുവന്നിട്ടുള്ള വമ്പിച്ച ദൃഷ്ടാന്തങ്ങളില്‍ നിന്നൊന്നും പാഠം പഠിക്കാത്ത അവര്‍, കേവലം ദുര്‍വ്വാശിക്കാരായ ചെറുകുട്ടികള്‍ കണക്കെ മൂസാ (عليه السلام) നോടു പറഞ്ഞു: ‘മൂസാ! ആ ജനങ്ങള്‍ അവിടെയുണ്ടാകുന്ന കാലത്തോളം ഞങ്ങള്‍ ആ നാട്ടിലേക്കു പ്രവേശിക്കുകയേ ഇല്ല. കൂടിയേ കഴിയൂ എങ്കില്‍ നീയും നിന്റെ റബ്ബും പോയി യുദ്ധം ചെയ്തു അവരെ അവിടെനിന്നു തുരത്തി വിടുക. അതുവരെ ഞങ്ങള്‍ ഇവിടെത്തന്നെ ഇരിക്കാം. അതു കണ്ടതിനു ശേഷമേ ഞങ്ങള്‍ അങ്ങോട്ടു നീങ്ങൂ…..’ അല്ലാഹു അക്ബര്‍! ثُمَّ قَسَتْ قُلُوبُكُم مِّن بَعْدِ ذَٰلِكَ فَهِيَ كَالْحِجَارَةِ أَوْ أَشَدُّ قَسْوَةً (അതിനു ശേഷം നിങ്ങളുടെ ഹൃദയങ്ങള്‍ കടുത്തുപോയി. അവ കല്ലു പോലെയോ അതിനെക്കാള്‍ കടുപ്പമേറിയതോ ആയിരിക്കുന്നു (2:74).) എന്നു അല്ലാഹു പറഞ്ഞതു ഈ ജനതയെപ്പറ്റിയാണല്ലോ!  നേരെമറിച്ച് നബി (صَلَّى اللّٰهُ عَلَيْهِ وَسَلَّم) തിരുമേനിയുടെ സ്വഹാബികള്‍ ഓര്‍ക്കാപ്പുറത്തു നേരിടേണ്ടിവന്ന അവരുടെ ഒന്നാമത്തെ യുദ്ധം അവരെ അഭിമുഖീകരിച്ചപ്പോള്‍ – അവരുടെ മൂന്നിരട്ടി വരുന്നതും, സര്‍വ്വ സന്നാഹങ്ങളോടുകൂടി ഒരുങ്ങി വന്നതുമായ ശത്രുക്കളുമായി ബദ്‌റില്‍ വെച്ചു പെട്ടന്നു യാതൊരു സന്നാഹവുമില്ലാതെ ഏറ്റുമുട്ടേണ്ട ഘട്ടം വന്നപ്പോള്‍ – നബി (صَلَّى اللّٰهُ عَلَيْهِ وَسَلَّم) അവരുടെ അഭിപ്രായം ആരാഞ്ഞതിനു അവര്‍ നല്‍കിയ മറുപടിയും, ഇസ്രാഈല്യരുടെ ഈ മറുപടിയും തമ്മിലുള്ള അന്തരം ഒന്നാലോചിച്ചു നോക്കുക! അവര്‍ പറഞ്ഞു: ‘മൂസാ (عليه السلام) നബിയോട് ഇസ്രാഈല്യര്‍ പറഞ്ഞതുപോലെ, താങ്കളും താങ്കളുടെ റബ്ബും പോയി യുദ്ധം ചെയ്തു കൊള്ളുക, ഞങ്ങള്‍ ഇവിടെ ഇരിക്കുകയാണു എന്നു ഞങ്ങള്‍ പറയുകയില്ല. അങ്ങുന്നു ‘ബറകുല്‍ ഗിമാദി’ലേക്കു തന്നെ ഞങ്ങളെ കൊണ്ടുപോയാലും ഞങ്ങള്‍ അങ്ങയോടൊപ്പം പോരുവാന്‍ തയ്യാറാണ്’. (അ; ന; ഇബ്‌നുഹിബ്ബാന്‍). വളരെ പ്രയാസങ്ങള്‍ തരണം ചെയ്യേണ്ടുന്ന ഒരു പ്രദേശമാണു ‘ബറകുല്‍ഗിമാദ്’.  ഇസ്രാഈല്യരുടെ ഈ ചരിത്ര സംഭവം ബൈബ്‌ളില്‍ വളരെ വിസ്തരിച്ചു വിവരിച്ചിട്ടുണ്ട്. ഇസ്രാഈല്യരുടെ കറുത്തചരിത്ര സംഭവങ്ങളിലേക്കു അവരുടെ തന്നെ രേഖകളില്‍ അടങ്ങിയിരിക്കുന്ന ചില ഉദാഹരണങ്ങള്‍ എന്ന നിലക്കു സന്ദര്‍ഭോചിതമായി കാണുന്ന അതിലെ പ്രസക്ത ഭാഗം ഇവിടെ ചുരുക്കി ഉദ്ധരിക്കാം. ഇസ്‌റാഈല്യരുടെ സംഭവ ബഹുലമായ ആ യാത്രാവിവരണ മദ്ധ്യെ സംഖ്യാപുസ്തകം പറയുന്നു:-  ‘ ….അതിനുശേഷം ജനം ഹസേരോത്തില്‍ നിന്ന് പുറപ്പെട്ട് പാറാന്‍ (*) മരുഭൂമിയില്‍ പാളയമിറങ്ങി. യിസ്രയേല്‍ മക്കള്‍ക്കു ഞാന്‍ കൊടുക്കുവാനിരിക്കുന്ന കനാന്‍ ദേശം (**) ഒറ്റുനോക്കുവാന്‍ പന്ത്രണ്ടു ഗോത്രത്തില്‍ നിന്നും ഓരോ പ്രഭുക്കളെ അയക്കണമെന്നു യഹോവ മോശെയോടു കല്പിച്ച പ്രകാരം അവന്‍ അവരെ അയച്ചു’. (യഫുന്നയുടെ മകന്‍ കാലേബും, നൂന്റെ മകന്‍ ഹോശെയെന്ന യോശുവായും അടക്കം പന്ത്രണ്ടു പ്രഭുക്കളുടെ പേരും വിവരിച്ച ശേഷം അതു തുടരുന്നു:) അവിടെ കുടിയിരിക്കുന്ന ജനങ്ങളെയും ആ നാട്ടിനെയും സംബന്ധിച്ച എല്ലാ വിവരവും ഒറ്റുനോക്കി മടങ്ങിവന്നു. സര്‍വ്വസഭ മുമ്പാകെ വര്‍ത്തമാനം അറിയിച്ചു: അതു പാലും തേനും ഒഴുകുന്ന ദേശം തന്നെ. അതിലെ ഫലങ്ങള്‍ ഇതാ. ജനങ്ങള്‍ ഏറ്റവും ബലവാന്മാരും, പട്ടണങ്ങള്‍ വലുതും ഉറപ്പുള്ളതും തന്നെ. കാലേബ് മുമ്പോട്ടു വന്നു അതു നമുക്കു ജയിക്കുവാന്‍ കഴിയും എന്നു പറഞ്ഞു. എങ്കിലും കൂടെ പോയിരുന്നവര്‍ പറഞ്ഞു: നമുക്കു അവരുടെ നേരെ ചെല്ലുവാന്‍ കഴിയുകയില്ല. അവര്‍ അതികായന്മാര്‍. അവര്‍ ആളെ തിന്നു കളയും. അവിടെ മല്ലന്മാരുടെ സന്തതികളും അനാക്യ മല്ലന്മാരും ഉണ്ട്. (***) അവരുടെ കാഴ്ചക്കു ഞങ്ങളെ വെട്ടുകിളികളെപ്പോലെ തോന്നി. (****). ഇതു കേട്ട സഭയൊക്കെ നിലവിളിച്ചു. എല്ലാവരും മോശെക്കും അഹറോനും വിരോധമായി പിറുപിറുത്തു: ഞങ്ങള്‍ മിസ്രയീമിലോ മരുഭൂമിയിലോ മരിച്ചു പോയിരുന്നെങ്കില്‍ വാളാല്‍ കൊല്ലപ്പെടുകയില്ലായിരുന്നു. ഞങ്ങളെ അവിടെ നിന്നു എന്തിനു കൊണ്ടുവന്നു?! ഞങ്ങളുടെ ഭാര്യമാരും കുട്ടികളും കൊള്ളയടിക്കപ്പെടുമല്ലോ…! അപ്പോള്‍ മോശയും അഹറോനും സഭയുടെ മുമ്പാകെ കവിണ്ണു വീണു. യോശുവയും കാലേബും വസ്ത്രം കീറി ഇങ്ങിനെ പറഞ്ഞു: ഞങ്ങള്‍ ഒറ്റു നോക്കിയ ദേശം ഏറ്റം നല്ലതു തന്നെ. യഹോവ നമ്മില്‍ പ്രസാദിക്കുന്നുവെങ്കില്‍ അവന്‍ നമുക്കു അതു തരും. നിങ്ങള്‍ യഹോവയോടു മത്സരിക്കരുത്. ആ ജനത്തെ ഭയപ്പെടരുത്. അവര്‍ നമുക്കു ഇരയാകുന്നു. യഹോവ നമ്മുടെ കൂടെയുള്ളതുകൊണ്ടു നമുക്കു അവരെ ഭയപ്പെടേണ്ടതില്ല. ജനങ്ങളുടെ മറുപടി: അവരെ കല്ലെറിയേണം എന്നായിരുന്നു’. (സംഖ്യാ പുസ്തകം, അധ്യായം 13, 14).   (*) (**) 4 -ാം പടം നോക്കുക.   (***) അനാക്യര്‍ = നീണ്ട കഴുത്തുള്ളവര്‍. യെഹൂദാ ഗോത്രത്തിന്റെ അതിര്‍ത്തിയില്‍ വസിച്ചിരുന്ന പൂര്‍വ്വ ജനങ്ങളാണു ഇവര്‍. (വേ. പു. നി)  (****) ഇത്തരം ഇസ്രാഈലീ വര്‍ണ്ണനകളെ അടിസ്ഥാനമാക്കിക്കൊണ്ടുണ്ടായ ഏതാനും കെട്ടുകഥകളും, അതിശയോക്തി കലര്‍ന്ന ചില വാര്‍ത്തകളും ചില ക്വുര്‍ആന്‍ വ്യാഖ്യാന ഗ്രന്ഥങ്ങളില്‍ സ്ഥലം പിടിച്ചിട്ടുണ്ട്. അവയെ ചൂണ്ടിക്കാട്ടിക്കൊണ്ടു ഇബ്‌നു കഥീര്‍ (رحمة الله عليه) പറയുകയാണ്: وهذا شيء يستحيى من ذكره (ഇതൊക്കെ പറയുവാന്‍ ലജ്ജിക്കേണ്ടുന്ന വിഷയമാണ്)."
