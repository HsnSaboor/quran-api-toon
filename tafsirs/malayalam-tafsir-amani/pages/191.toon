tafsir[5]{c,v,t}:
  9,27,"1260"
  9,28,"എന്നിരിക്കെ, അവരുടെ സ്വത്തുക്കളാകട്ടെ, മക്കളാകട്ടെ, നിന്നെ ആശ്ചര്യപ്പെടുത്തരുത്‌. നിശ്ചയമായും, അല്ലാഹു ഉദ്ദേശിക്കുന്നത്‌, അവമൂലം ഇഹലോക ജീവിതത്തില്‍ അവരെ ശിക്ഷിക്കുവാനും അവര്‍ അവിശ്വാസികളായുംകൊണ്ട്‌ അവരുടെ ജീവന്‍ പോകുവാനും തന്നെയാകുന്നു.   ഒമ്പതാം കൊല്ലത്തില്‍ അബൂബക്‌ര്‍ (رضي الله عنه)ന്‍റെ നേതൃത്വത്തില്‍ മുസ്‌ലിംകള്‍ ഹജ്ജിന്‌ വന്നപ്പോള്‍, അടുത്ത കൊല്ലം മുശ്‌രിക്കുകള്‍ ഹജ്ജിന്‌ വരരുതെന്ന്‌ പ്രഖ്യാപനം ചെയ്യുകയുണ്ടായല്ലോ. ഹജ്ജുകാലത്ത്‌ പല ദിക്കുകളില്‍നിന്നും ആളുകള്‍ മക്കയില്‍ ഹജ്ജിനു സമ്മേളിക്കലും, അതിനെത്തുടര്‍ന്ന്‌ കുറേ ദിവസങ്ങളോളം ഭക്ഷ്യസാധനങ്ങളടക്കം വിവിധ ഉല്‍പ്പന്നങ്ങളുടെ വലിയ കച്ചവടച്ചന്ത നടത്തലും പതിവുണ്ടായിരുന്നു. മക്കാനിവാസികളുടെ ഒരു നല്ല വരുമാനമാര്‍ഗമായിരുന്നു അത്‌. മേപ്പടി പ്രഖ്യാപനമുണ്ടായപ്പോള്‍, തങ്ങളുടെ ആ വരുമാനമാര്‍ഗം നഷ്‌ടപ്പെടുമെന്നും, തങ്ങള്‍ക്ക്‌ അതുമൂലം ഞെരുക്കവും ദാരിദ്ര്യവും ബാധിച്ചേക്കുമെന്നും പലരും ഭയപ്പെട്ടു. ഇതിനുള്ള മറുപടിയും, മേലില്‍ മുശ്‌രിക്കുകള്‍ കഅ്‌ബഃയെ സമീപിക്കുവാന്‍ പാടില്ലെന്ന്‌ കല്‍പിച്ചതിന്‍റെ കാരണവും ഈ വചനത്തില്‍ വിവരിക്കുന്നു.  മുശ്‌രിക്കുകള്‍ അശുദ്ധര്‍ തന്നെയാണ്‌ (إِنَّمَا الْمُشْرِكُونَ نَجَسٌ) എന്നു പറഞ്ഞതിന്‍റെ താല്‍പര്യം അവിശ്വാസികളുടെ ദേഹം ‘നജസാ’ണ്‌ (അശുദ്ധമാണ്‌) എന്നോ, അവരെ തൊട്ടാല്‍ ശുദ്ധിയാക്കണമെന്നോ അല്ല. അവരുടെ വിശ്വാസവും, വിചാരവികാരങ്ങളും മ്ലേച്ഛതരങ്ങളായതുകൊണ്ട്‌ പവിത്രവും പരിശുദ്ധവുമായ ആ പുണ്യസ്ഥലത്ത്‌ അവര്‍ക്ക്‌ പ്രവേശനം അനുവദിക്കുവാന്‍ നിവൃത്തിയില്ലെന്ന്‌ സാരം. ബഹുഭൂരിപക്ഷം പണ്‌ഡിതന്മാരുടെയും അഭിപ്രായം അതാണ്‌. വാചകത്തിന്‍റെ ബാഹ്യാര്‍ത്ഥത്തെ അടിസ്ഥാനമാക്കി അല്‍പം ചിലര്‍ അവിശ്വാസികളുടെ ദേഹം തന്നെ അശുദ്ധമാണെന്നും പറയാതില്ല. നബി (صَلَّى اللَّهُ عَلَيْهِ وَسَلَّمَ) യുടെ ചര്യയില്‍നിന്നും മറ്റും വ്യക്തമാകുന്നത്‌ ഭൂരിപക്ഷാഭിപ്രായമാണ്‌ ശരിയായിട്ടുള്ളത്‌ എന്നാകുന്നു. ചില സന്ദര്‍ഭങ്ങളില്‍ നബി (صَلَّى اللَّهُ عَلَيْهِ وَسَلَّمَ) അവിശ്വാസികളെ പള്ളിയില്‍ പ്രവേശിപ്പിക്കുകയുണ്ടായിട്ടുണ്ട്‌. വേദക്കാരായ അവിശ്വാസികളുടെ ഭക്ഷണം മുസ്‌ലിംകള്‍ക്ക്‌ അനുവദനീയമാക്കപ്പെട്ടിട്ടുമുണ്ട്‌.  ‘അവര്‍ മസ്‌ജിദുല്‍ ഹറാമില്‍ പ്രവേശിക്കരുത്‌’ എന്നോ മറ്റോ പറയാതെ, ‘അവര്‍ അതിനെ സമീപിക്കരുത്‌’ فَلَا يَقْرَبُوا الْمَسْجِدَ الْحَرَامَ എന്നാണ്‌ അല്ലാഹു പറഞ്ഞത്‌. അതിന്‍റെ അടുത്തുപോലും ചെല്ലരുതെന്നാണല്ലോ ഇതിന്‍റെ അര്‍ത്ഥം. അതുകൊണ്ട്‌ കഅ്‌ബഃയുടെ പരിസരപ്രദേശങ്ങളായ ഹറമിലും അവര്‍ക്ക്‌ പ്രവേശനമില്ല. അബൂബക്‌ര്‍ (رضي الله عنه)ന്‍റെയും, അലി (رضي الله عنه)ന്‍റെയും വിളംബരത്തില്‍, മേലില്‍ അവര്‍ ഹജ്ജ്‌ ചെയ്യരുതെന്നും, നഗ്നരായിക്കൊണ്ട്‌ ത്വവാഫ്‌ ചെയ്യരുതെന്നുമായിരുന്നു പ്രഖ്യാപിച്ചിരുന്നത്‌. ഈ വചനം മുഖേന അവരുടെ പ്രവേശനം പോലും തടയപ്പെട്ടിരിക്കുകയാണ്‌. ഈ നിയമംമൂലം മേല്‍ സൂചിപ്പിച്ചതുപോലെയുള്ള ധനാഗമനമാര്‍ഗം നഷ്‌ടപ്പെട്ട്‌ മക്കക്കാര്‍ക്ക്‌ ദാരിദ്ര്യവും ബുദ്ധിമുട്ടും നേരിട്ടേക്കുമെന്ന്‌ ഭയപ്പെടേണ്ടതില്ല, അവര്‍ക്ക്‌ വേറെ മാര്‍ഗം അല്ലാഹു ഉണ്ടാക്കിത്തരും എന്നത്രെ وَإِنْ خِفْتُمْ عَيْلَةً (നിങ്ങള്‍ വല്ല ഞെരുക്കത്തെയും ഭയപ്പെടുന്നപക്ഷം, അല്ലാഹു നിങ്ങള്‍ക്ക്‌ വഴിയെ ധന്യത നല്‍കുന്നതാണ്‌) എന്ന വാക്യത്തില്‍ അറിയിക്കുന്നത്‌. ഈ വാഗ്‌ദത്തം അല്ലാഹു നിറവേറ്റുകയും ചെയ്‌തിട്ടുണ്ട്‌. മക്കയിലേക്ക്‌ കൃഷിയുല്‍പ്പന്നങ്ങളും, കായ്‌കനികളും ഇറക്കുമതി ചെയ്യപ്പെട്ടിരുന്ന ത്വാഇഫ്‌ തുടങ്ങിയ സ്ഥലങ്ങളെല്ലാം അടുത്ത കാലത്തുതന്നെ ഇസ്‌ലാമിന്‍റെ നാടുകളായി മാറി. ഒരു കാര്‍ഷിക പ്രദേശമായ യമനും ഇസ്‌ലാമിന്‍റെ നാടായിത്തീര്‍ന്നു. അങ്ങനെ, ചുറ്റുപുറങ്ങളിലുള്ളവരെല്ലാം തമ്മില്‍ ആഭ്യന്തര സമാധാനത്തിലും സമ്പര്‍ക്കത്തിലുമായിത്തീരുകയും, ജീവിതമാര്‍ഗങ്ങള്‍ പൂര്‍വ്വാധികം വര്‍ദ്ധിക്കുകയും ചെയ്‌തു.  ഈ വചനത്തിന്‍റെയും കഴിഞ്ഞ 17, 18 വചനങ്ങള്‍, അല്‍ബക്വറഃ 114-ാം വചനം മുതലായവയുടെയും മറ്റു തെളിവുകളുടെയും അടിസ്ഥാനത്തില്‍, മസ്‌ജിദുല്‍ ഹറാമിലും, മററു മുസ്‌ലിം പള്ളികളിലും അമുസ്‌ലിംകള്‍ പ്രവേശിക്കുന്നത്‌ സംബന്ധിച്ച നിയമപരമായ വിശദീകരണങ്ങളില്‍ പണ്‌ഡിതന്മാര്‍ക്കിടയില്‍ വ്യത്യസ്‌തമായ വീക്ഷണങ്ങളും അഭിപ്രായങ്ങളും കാണാം. അവയും, അതതിന്‍റെ ന്യായങ്ങളും തെളിവുകളും ചുരുക്കിയെങ്കിലും വിവരിക്കുന്നപക്ഷം അത്‌ കുറേ ദീര്‍ഘിച്ചു പോകുന്നത്‌ കൊണ്ടും, ഇവിടെ അതിന്‍റെ സ്ഥാനമല്ലാത്തത്‌ കൊണ്ടും ആ ഭാഗത്തേക്ക്‌ നാം തിരിയുന്നില്ല. അവയെപ്പറ്റി മൊത്തത്തിലൊരു ധാരണ ഉണ്ടാകത്തക്ക ചില സൂചനകള്‍ കൊണ്ടു മതിയാക്കാം:  (1) കഅ്‌ബഃയുടെ പരിസരപ്രദേശങ്ങളായ ഹറമില്‍ അമുസ്‌ലിംകള്‍ക്ക്‌ പ്രവേശനം അനുവദിച്ചുകൂടാ. എന്നാല്‍, മുസ്‌ലിംകളുമായി സഖ്യമോ, സന്ധിയോ നിലവിലുള്ളവരോ, അമുസ്‌ലിംകളുടെ പ്രാതിനിധ്യം വഹിച്ചുകൊണ്ടു പ്രത്യേകാവശ്യാര്‍ത്ഥം വരുന്ന ദൂതന്‍മാരോ ആണെങ്കില്‍ ഭരണാധികാരിക്ക്‌ അവരെ പ്രവേശിക്കുവാന്‍ അനുവദിക്കാമെന്ന്‌ ചില പണ്‌ഡിതന്മാര്‍ക്ക്‌ അഭിപ്രായമുണ്ട്‌. ഏതായാലും, ആവശ്യമായ സമയത്തില്‍ കവിഞ്ഞു അവരെ അവിടെ താമസിക്കുവാന്‍ അനുവദിച്ചുകൂടാത്തതാകുന്നു.  (2) ഹറമിന്‌ പുറത്തുള്ള ഹിജാസില്‍ അവര്‍ക്ക്‌ പ്രവേശനം അനുവദിക്കാം. സ്ഥിരവാസത്തിനു അനുവദിച്ചുകൂടാ.  (3) പള്ളികളില്‍ മുസ്‌ലിംകളുടെ സമ്മതപ്രകാരം പ്രവേശിക്കാം. സമ്മതംകൂടാതെ പ്രവേശിച്ചുകൂടാ. സദുദ്ദേശ്യപൂര്‍വ്വമല്ലാത്ത ആവശ്യങ്ങള്‍ക്ക്‌ സമ്മതം നല്‍കുവാനും പാടില്ല.  ഈമാനിന്‍റെയും തൗഹീദിന്‍റെയും (സത്യവിശ്വാസത്തിന്‍റെയും ഏകദൈവ വിശ്വാസത്തിന്‍റെയും) ചിഹ്നങ്ങളും കേന്ദ്രങ്ങളുമാണ്‌ പള്ളികള്‍. മസ്‌ജിദുല്‍ ഹറാമാകട്ടെ, ആ കേന്ദ്രങ്ങളുടെയെല്ലാം കേന്ദ്രസ്ഥാനവുമാണ്‌. എന്നിരിക്കെ, അതിന്‌ കടകവിരുദ്ധമായ വിശ്വാസാചാരങ്ങള്‍ സ്വീകരിക്കുകയും, അതിനെതിരില്‍ വര്‍ത്തിക്കുകയും ചെയ്യുന്നവര്‍ക്ക്‌ അവിടങ്ങളില്‍ പ്രവേശനത്തിനും സൈ്വരവിഹാരത്തിനും അനുവദിക്കുന്നത്‌ നീതിയുക്തമല്ലല്ലോ. അത്‌ ക്രമേണ അവയുടെ പവിത്രതക്കും, അവയുടെ ദൗത്യ ലക്ഷ്യങ്ങള്‍ക്കും ആപത്തായി പരിണമിക്കുകയും ചെയ്യും. അതാണ്‌ നിരോധത്തിലടങ്ങിയ യുക്തിതത്വം.  സൂറത്തിന്‍റെ ആരംഭംതൊട്ട്‌ ഇതേവരെയുള്ള പരാമര്‍ശങ്ങള്‍ മുശ്‌രിക്കുകളെ സംബന്ധിച്ചായിരുന്നു. അടുത്ത വചനം മുതല്‍ അഞ്ചാറു വചനങ്ങളില്‍ വേദക്കാരെ സംബന്ധിക്കുന്ന പ്രസ്‌താവനകളാകുന്നു. അല്ലാഹു പറയുന്നു:-"
  9,29,"അവര്‍ക്കറിഞ്ഞുകൂടേ, അല്ലാഹുവിനോടും അവന്‍റെ റസൂലിനോടും ആരെങ്കിലും മല്‍സരിക്കുന്നപക്ഷം, അവന്‌ 'ജഹന്നമി' [നരകത്തി]ന്‍റെ അഗ്നിയുണ്ടായിരിക്കും അതില്‍ (അവന്‍) നിത്യവാസിയായിക്കൊണ്ട്‌- എന്ന്‌?! അതത്രെ വമ്പിച്ചതായ അപമാനം.   വേദഗ്രന്ഥം നല്‍കപ്പെട്ടവരില്‍നിന്ന്‌ അല്ലാഹുവിലും, അന്ത്യദിനത്തിലും വിശ്വസിക്കാതെയും, അല്ലാഹുവും അവന്‍റെ റസൂലും നിഷിദ്ധമാക്കിയ കാര്യത്തെ നിഷിദ്ധമാക്കാതെയും, യഥാര്‍ത്ഥ (സത്യ) മതത്തെ മതമായി ആചരിക്കാതെയും ഇരിക്കുന്നവരോട്‌-അവര്‍ നിസ്സാരന്മാരായി (കീഴടങ്ങി) ക്കൊണ്ട്‌ കയ്യോടെ അഥവാ കഴിവനുസരിച്ചു-കപ്പം കൊടുക്കുന്നത്‌വരെ നിങ്ങള്‍ യുദ്ധം ചെയ്‌തുകൊള്ളുവിന്‍ എന്നത്രെ അല്ലാഹു ഈ വചനത്തില്‍ അറിയിക്കുന്നത്‌.  യഹൂദികളുടെ വിശ്വാസ വഞ്ചനയും, സന്ധി ലംഘനവും നിമിത്തം അവരുമായി ഏറ്റുമുട്ടലും യുദ്ധവും മുമ്പുണ്ടായിട്ടുണ്ടെങ്കിലും വേദക്കാരോട്‌ യുദ്ധം ചെയ്‌തുകൊള്ളുവാനുള്ള കല്‍പന അവതരിക്കുന്നത്‌ ഈ വചനം മുഖേനയാകുന്നു. ഇങ്ങോട്ടു യുദ്ധം ചെയ്യുകയോ, ഇസ്‌ലാമിനെതിരെ അക്രമ മര്‍ദ്ദനങ്ങള്‍ നടത്തിക്കൊണ്ടിരിക്കുകയോ ചെയ്യുന്നവരോടല്ലാതെ-സൗഹൃദത്തിലും സമാധാനത്തിലും വര്‍ത്തിക്കുന്നവരോട്‌ യുദ്ധം ചെയ്‌വാന്‍ ഇസ്‌ലാമില്‍ അനുവാദമില്ല. (2:190 മുതലായ സ്ഥലങ്ങള്‍ നോക്കുക). യഹൂദികളുമായുണ്ടായ ഏറ്റുമുട്ടലുകളെത്തുടര്‍ന്ന്‌ അവരെക്കൊണ്ടുള്ള ശല്യം ഇപ്പോള്‍ ഇല്ലാതായിട്ടുണ്ട്‌. മക്കാ വിജയം, ഹുനൈന്‍, ത്വാഇഫ്‌ എന്നീ യുദ്ധങ്ങളോടുകൂടി മുശ്‌രിക്കുകളെക്കൊണ്ടുള്ള ശല്യം മിക്കവാറും തീര്‍ന്നും പോയിരിക്കുന്നു. ക്രിസ്‌ത്യാനികളുമായി ഇതുവരെ കാര്യമായ സംഘട്ടനങ്ങളൊന്നും ഉണ്ടായിട്ടില്ല. പക്ഷേ, ശാമില്‍ അന്നു ക്രിസ്‌ത്യാനികളുടെ മേല്‍ക്കോയ്‌മ നടത്തിയിരുന്ന റോമക്കാര്‍ ഇസ്‌ലാമിനു നേരെ ഒരാക്രമണം നടത്തുവാന്‍ ഒരുക്കം കൂട്ടിക്കൊണ്ടിരിക്കുന്നുണ്ടായിരുന്നു. ഈ സന്ദര്‍ഭത്തിലാണ്‌ ഈ കല്‍പന അവതരിക്കുന്നത്‌. പ്രസ്‌തുത വിവരം കിട്ടിയപ്പോഴാണ്‌ താഴെ വചനങ്ങളില്‍ കാണുന്ന പ്രകാരം നബി (صَلَّى اللَّهُ عَلَيْهِ وَسَلَّمَ) തബൂക്കിലേക്ക്‌ പടയെടുത്തതും. ആ പടയെടുപ്പിനുള്ള ഒരു പ്രേരണയായിട്ടാണ്‌ ഈ വചനം നിലകൊള്ളുന്നത്‌.  വേദക്കാരോട്‌ യുദ്ധം ചെയ്‌വാന്‍ കല്‍പിക്കുമാറ്‌ അവരില്‍ നിലവിലുള്ള കുറ്റങ്ങള്‍ കൂടി ഈ വചനത്തില്‍ ചൂണ്ടിക്കാട്ടിയിരിക്കുന്നു.  (1) അവര്‍ അല്ലാഹുവിലും അന്ത്യനാളിലും വിശ്വസിക്കുന്നില്ല. വേദക്കാര്‍ നിരീശ്വരവാദികളോ ഭൗതികവാദികളോ ആയതുകൊണ്ടല്ല അത്‌. പക്ഷേ, ശിര്‍ക്കും കുഫ്‌റും കലര്‍ന്നുകൊണ്ടുള്ള വിശ്വാസമേ അവര്‍ക്കുള്ളൂ എന്നത്രെ ഉദ്ദേശ്യം.  (2) അല്ലാഹുവും റസൂലും നിഷിദ്ധമാക്കിയ കാര്യങ്ങളെ അവര്‍ നിഷിദ്ധമായി അംഗീകരിക്കുന്നില്ല. അതായത്‌, അവരുടെ വേദഗ്രന്ഥവും അവരുടെ പ്രവാചകനും മുഖേന അവര്‍ക്ക്‌ വിരോധിക്കപ്പെട്ട കാര്യങ്ങളാകട്ടെ, ക്വുര്‍ആനും നബി (صَلَّى اللَّهُ عَلَيْهِ وَسَلَّمَ) തിരുമേനി യും മുഖേന വിരോധിക്കപ്പെട്ട കാര്യങ്ങളാകട്ടെ അവര്‍ നിഷിദ്ധമായി ഗണിക്കുന്നില്ല. അവരുടെ മതപുരോഹിതന്മാരും പണ്‌ഡിതന്മാരും അവര്‍ക്ക്‌ നിഷിദ്ധമായി വിധിക്കുന്ന കാര്യങ്ങള്‍ മാത്രമേ അവര്‍ തങ്ങള്‍ക്ക്‌ നിഷിദ്ധമായി കരുതുന്നുള്ളൂ.  (3) അവര്‍ യഥാര്‍ത്ഥ മതത്തെ മതമായി ആചരിക്കുന്നില്ല. അല്ലാഹുവിന്‍റെ പക്കല്‍ സ്വീകാര്യമായ മതം ഇസ്‌ലാമാകുന്ന ഏക മതമാണല്ലോ. ഇസ്‌ലാമിന്‍റെ അടിത്തറക്ക്‌ പോലും വിരുദ്ധമായ വിശ്വാസാചാരങ്ങളാല്‍ മലീമസമാണ്‌ അവര്‍ ആചരിച്ചുവരുന്ന മതം. യഥാര്‍ത്ഥ ഇസ്‌ലാം മതമായിരുന്നു അവര്‍ അനുഷ്‌ഠിച്ചു വരുന്നതെങ്കില്‍- അഥവാ അതിനവര്‍ തയ്യാറാവുകയാണെങ്കില്‍-നബി (صَلَّى اللَّهُ عَلَيْهِ وَسَلَّمَ) തിരുമേനി യില്‍ ഏറ്റവും ആദ്യം വിശ്വസിക്കേണ്ടത്‌ അവരായിരുന്നുവല്ലോ. എല്ലാ പ്രവാചകന്മാരും പ്രബോധനം ചെയ്‌ത മതം ഇസ്‌ലാമാണെന്നിരിക്കെ, ചില പ്രവാചകന്മാരില്‍ വിശ്വസിക്കുകയും, ചില പ്രവാചകന്മാരെ- അന്ത്യപ്രവാചകനെ വിശേഷിച്ചും- നിഷേധിക്കുകയും ചെയ്‌വാന്‍ നിവൃത്തിയില്ലതാനും. സത്യമാര്‍ഗത്തില്‍ നിന്ന്‌ വേദക്കാര്‍ വ്യതിചലിച്ചു പോകുവാനുള്ള മൂലകാരണങ്ങള്‍ അടുത്ത വചനങ്ങളില്‍ കാണാവുന്നതാണ്‌.  വേദക്കാര്‍ മുസ്‌ലിംകള്‍ക്ക്‌ കപ്പം കൊടുക്കാന്‍ തയ്യാറായാല്‍ അവരോട്‌ യുദ്ധം ചെയ്‌തുകൂടാ എന്നാണ്‌ حَتَّىٰ يُعْطُوا الْجِزْيَةَ (അവര്‍ കപ്പം കൊടുക്കുന്നതുവരെ) എന്ന വാക്യം അറിയിക്കുന്നത്‌. ഹജര്‍ (هجر) എന്ന സ്ഥലത്തെ ‘മജൂസി’കളില്‍ (അഗ്നിയാരാധകന്മാരില്‍) നിന്ന്‌ നബി (صَلَّى اللَّهُ عَلَيْهِ وَسَلَّمَ) കപ്പം സ്വീകരിച്ചതായും, അവരോടും വേദക്കാരോട്‌ സ്വീകരിക്കപ്പെടുന്ന നടപടി സ്വീകരിക്കേണ്ടതാണെന്ന്‌ നബി (صَلَّى اللَّهُ عَلَيْهِ وَسَلَّمَ) പറഞ്ഞതായും ഹദീഥില്‍ വന്നിരിക്കുന്നു. അതുകൊണ്ട്‌ വേദക്കാരായ യഹൂദികളില്‍നിന്നും, ക്രിസ്‌ത്യാനികളില്‍ നിന്നും, മജൂസികളില്‍നിന്നും കപ്പം ഉള്ളതില്‍ പണ്‌ഡിതന്മാര്‍ക്കിടയില്‍ പറയത്തക്ക അഭിപ്രായ വ്യത്യാസമൊന്നുമില്ല. മുശ്‌രിക്കുകളില്‍നിന്നും, മറ്റുള്ള അവിശ്വാസികളില്‍നിന്നും കപ്പം വാങ്ങാമോ എന്നുള്ളതില്‍ പണ്‌ഡിതന്മാര്‍ക്കിടയില്‍ രണ്ടുപക്ഷമാണുള്ളത്‌. ആഇശഃ (رضي الله عنها)യില്‍ നിന്നു ബുറൈദഃ (റ) ഉദ്ധരിച്ചതും മുസ്‌ലിം (رحمه الله) രേഖപ്പെടുത്തിയതുമായ ഒരു ഹദീഥില്‍, നബി (صَلَّى اللَّهُ عَلَيْهِ وَسَلَّمَ) സൈന്യങ്ങളെ അയക്കുമ്പോള്‍, അവരുടെ നായകന്മാര്‍ക്ക്‌ നല്‍കുന്ന ഉപദേശങ്ങളില്‍ ഒന്നുകില്‍ ശത്രുക്കള്‍ ഇസ്‌ലാമിനെ സ്വീകരിക്കുക, അല്ലെങ്കില്‍ കപ്പം നല്‍കുക, രണ്ടും ചെയ്യാത്തപക്ഷം യുദ്ധം ചെയ്യുക എന്ന്‌ പറഞ്ഞതായി കാണാം. ഇതിനെ ആസ്‌പദമാക്കി എല്ലാ അവിശ്വാസികളില്‍നിന്നും കപ്പം സ്വീകരിക്കാമെന്നാണ്‌ ഒരു വിഭാഗത്തിന്‍റെ അഭിപ്രായം. വിശദീകരണത്തിന്‍റെ സ്ഥാനം ഫിക്വ്‌ഹ്‌ ഗ്രന്ഥങ്ങളത്രെ.  ഒരുതരം ഭരണ നികുതിയാണ്‌ കപ്പം (الْجِزْيَة). കപ്പം നല്‍കുവാന്‍ നിശ്ചയിക്കുന്നതോടുകൂടി അവരുടെ ഭരണഭാരവും, സംരക്ഷണത്തിന്‍റെ ചുമതലയും മുസ്‌ലിംകളുടെ മേല്‍ ഭവിക്കുന്നു. ഇതിന്‍റെ പേരില്‍ ഈടാക്കപ്പെടുന്ന ഒരു തുച്ഛസംഖ്യമാത്രമാണത്‌. നബി (صَلَّى اللَّهُ عَلَيْهِ وَسَلَّمَ) യും, ആദ്യകാല ഖലീഫഃമാരും (ഖുലഫാഉ-ര്‍-റാശിദൂന്‍) വേദക്കാരില്‍നിന്ന്‌ ഈടാക്കിയിരുന്ന കപ്പങ്ങളുടെ തോത്‌ പരിശോധിച്ചാല്‍ ഏറെക്കുറെ ഒരു സാധാരണക്കാരന്‍റെ മേല്‍ കൊല്ലത്തില്‍ പന്ത്രണ്ടു ദിര്‍ഹം (വെള്ളിപ്പണം) മാത്രമായിരുന്നു (*) കപ്പം ചുമത്തപ്പെട്ടിരുന്നത്‌. ധനികന്മാരുടെ പേരില്‍ അല്‍പം കൂടുതല്‍ ചുമത്തപ്പെട്ടെന്നും വരും. പലപ്പോഴും നാണയത്തിന്‌ പകരം അതതു സ്ഥലങ്ങളിലെ ഉല്‍പ്പന്നങ്ങളായി അത്‌കൊടുത്തു തീര്‍ക്കുവാനുള്ള വ്യവസ്ഥയും ഉണ്ടായിരിക്കും. കപ്പം കൊടുത്തു കീഴടങ്ങുന്നവര്‍ ‘ദിമ്മികള്‍’ (اهل الذمة) അഥവാ മുസ്‌ലിംകളാല്‍ ഉത്തരവാദിത്വം ഏല്‍ക്കപ്പെട്ടവര്‍ എന്ന പേരില്‍ അറിയപ്പെടുന്നു. ഇവരെപ്പറ്റി മുസ്‌ലിംകള്‍ക്കുള്ള ഉത്തരവാദിത്വം എത്രത്തോളമുണ്ടെന്ന്‌ അനുമാനിക്കാന്‍ നബി (صَلَّى اللَّهُ عَلَيْهِ وَسَلَّمَ) യുടെ ഒരേ ഒരു ഹദീഥ്‌ മതിയാകുന്നതാണ്‌. ഇബ്‌നു ഉമര്‍ (رضي الله عنه) ഉദ്ധരിച്ച ആ നബി (صَلَّى اللَّهُ عَلَيْهِ وَسَلَّمَ) വചനം ഇതാകുന്നു: ‘സമാധാന ഉടമ്പടി ചെയ്‌ത ഒരാളെ ആരെങ്കിലും കൊലപ്പെടുത്തിയാല്‍ അവന്‌ സ്വര്‍ഗത്തിന്‍റെ വാസന ലഭിക്കുകയില്ല. അതിന്‍റെ വാസനയാകട്ടെ, നാല്‍പത്‌ കൊല്ലത്തെ ദൂരത്ത്‌ നിന്നുണ്ടാകുന്നതുമാകുന്നു’. (ബു.) അതോടുകൂടി, അവരുടെ മതാചാരങ്ങളിലും, വിശ്വാസ സിദ്ധാന്തങ്ങളിലും അവര്‍ തികച്ചും സ്വതന്ത്രരുമായിരിക്കും.  കപ്പം നല്‍കുന്നതിനെപ്പറ്റി രണ്ടു ഉപാധികള്‍ അല്ലാഹു എടുത്തുകാണിച്ചിരിക്കുന്നു.  (1) عن يد (കയ്യോടെ) എന്നും (2) وهم صاغرون (അവര്‍ നിസ്സാരന്മാരായിക്കൊണ്ട്‌) എന്നും. يد (യദുന്‍) എന്ന വാക്കിന്‌ സാക്ഷാല്‍ അര്‍ത്ഥം ‘കൈ’ എന്നാണെങ്കിലും ‘കഴിവ്‌, അനുഗ്രഹം, പങ്ക്‌, അധികാരം’ എന്നിങ്ങിനെയും സന്ദര്‍ഭമനുസരിച്ചു അതിന്‌ അര്‍ത്ഥങ്ങള്‍ വരാറുണ്ട്‌. عن (അന്‍) എന്ന അവ്യയവും അതുപോലെ പല അര്‍ത്ഥത്തിലും ഉപയോഗിക്കപ്പെടും. അതിനാല്‍ ഒന്നാമത്തെ ഉപാധിയായ عَنْ يَدٍ (അന്‍യദിന്‍) എന്ന വാക്കിന്‌ ‘കഴിവനുസരിച്ചു, റൊക്കമായ്‌ക്കൊണ്ട്‌, കീഴൊതുങ്ങിക്കൊണ്ട്‌, ഒരു മുടക്കം കൂടാതെ, (മുസ്‌ലിംകളുടെ വക) അനുഗ്രഹമായിട്ട്‌’ എന്നിങ്ങനെയൊക്കെ അര്‍ത്ഥം കല്‍പിക്കപ്പെട്ടിട്ടുണ്ട്‌. ഓരോ നിലക്ക്‌ എല്ലാ അര്‍ത്ഥവും പരിഗണനാര്‍ഹമാണെങ്കിലും ആദ്യത്തെ രണ്ടര്‍ത്ഥങ്ങളാണ്‌ കൂടുതല്‍ നന്നായിത്തോന്നുന്നത്‌. അല്ലാഹുവിനറിയാം. ഒന്നാമത്തെ അര്‍ത്ഥ പ്രകാരം അവരുടെ കഴിവനുസരിച്ചായിരിക്കണം കപ്പം വാങ്ങുന്നതെന്നും, രണ്ടാമത്തെ അര്‍ത്ഥപ്രകാരം അത്‌ കടമായിരുന്നാല്‍ പോര -റൊക്കം തന്നെ നല്‍കണം- എന്നും സാരമായിരിക്കും. صَاغِرُون (സ്വാഗിറൂന്‍) എന്ന വാക്കിന്‌ പദാര്‍ത്ഥം ‘ചെറുതായവര്‍’ എന്നാണെങ്കിലും ‘നിസ്സാരന്‍മാര്‍, കീഴൊതുങ്ങിയവര്‍, നിന്ദ്യന്മാര്‍’ എന്നൊക്കെയുള്ള ഉദ്ദേശ്യത്തില്‍ അത്‌ ഉപയോഗിക്കപ്പെടുന്നു. ഈ ഉദ്ദേശ്യാര്‍ത്ഥങ്ങളെ അടിസ്ഥാനമാക്കിക്കൊണ്ടുള്ള ചില വിശദാംശങ്ങളിലും പണ്‌ഡിതന്മാര്‍ക്കിടയില്‍ അഭിപ്രായവ്യത്യാസങ്ങള്‍ കാണാം. സാമാന്യമായിപ്പറഞ്ഞാല്‍, കഴിവനുസരിച്ചും, റൊക്കമായും മുസ്‌ലിംകള്‍ക്ക്‌ കീഴൊതുങ്ങിക്കൊണ്ടും, ഇസ്‌ലാമിക ഭരണത്തിന്‌ വഴങ്ങിക്കൊണ്ടുമായിരിക്കണം കപ്പം കൊടുക്കുന്നത്‌ എന്ന്‌ ചുരുക്കം الّله اعلم   (*) ഒരു ദിര്‍ഹം – ഏകദേശം 3 ഗ്രാം വെള്ളി."
  9,30,"കപടവിശ്വാസികള്‍ ഭയപ്പെട്ടുകൊണ്ടിരിക്കുന്നു, തങ്ങളുടെ ഹൃദയങ്ങളിലുള്ളതിനെക്കുറിച്ച്‌ അവരെ വിവരമറിയിക്കുന്ന വല്ല `സൂറത്തും' (അധ്യായവും) അവരില്‍ അവതരിപ്പിക്കപ്പെടുന്നതിനെ. പറയുക: `നിങ്ങള്‍ പരിഹസിച്ചുകൊള്ളുവിന്‍; നിശ്ചയമായും അല്ലാഹു, നിങ്ങള്‍ ഭയപ്പെട്ടുകൊണ്ടിരിക്കുന്നതിന വെളിക്കുവരുത്തുന്നവനാണ്‌.   വേദക്കാരുടെ പൊതുനിലയെപ്പറ്റി ചിലതെല്ലാം കഴിഞ്ഞ വചനത്തില്‍ ചൂണ്ടിക്കാട്ടി. മതത്തിന്‍റെ അടിത്തറ തന്നെ പൊളിച്ചു കളയുമാറ്‌ അവരില്‍ ഓരോ വിഭാഗക്കാരും സ്വീകരിച്ചുവരുന്ന വിശ്വാസങ്ങളെയാണ്‌ ഈ വചനത്തില്‍ ചൂണ്ടിക്കാട്ടുന്നത്‌. ഉസൈന്‍ (رضي الله عنه) അല്ലാഹുവിന്‍റെ പുത്രനാണെന്ന്‌ യഹൂദികളും, ഈസാ മസീഹ്‌ (عليه السلام) അല്ലാഹുവിന്‍റെ പുത്രനാണെന്ന്‌ ക്രിസ്‌ത്യാനികളും വാദിക്കുന്നു. ഈസാ നബി (عليه السلام)യെപ്പറ്റി ക്രിസ്‌ത്യാനികളുടെ ഈ വാദം സുപ്രസിദ്ധമാണ്‌. ഇതിനെപ്പറ്റി സൂറത്തുല്‍ മാഇദഃയില്‍ വെച്ചും മറ്റും നാം പല വിവരങ്ങളും കാണുകയും ചെയ്‌തു. എന്നാല്‍, ഉസൈര്‍ (عليه السلام) നെക്കുറിച്ച്‌ യഹൂദികളുടെ ഈ വാദം അത്രതന്നെ പ്രസിദ്ധമല്ല. താഴെ കാണുന്ന വിവരണത്തില്‍ നിന്ന്‌ മനസ്സിലാക്കാവുന്നതുപോലെ, ഒരു വിഭാഗം യഹൂദികളുടെ വാദമായിരുന്നു അത്‌. ക്രമേണ അതവരില്‍ പ്രചാരത്തിലായി. ഒരു സമുദായത്തെപ്പറ്റി പൊതുവെ പ്രസ്‌താവിക്കുമ്പോള്‍, അവരില്‍ ഒരു വിഭാഗത്തിന്‍റെ ഗുണദോഷങ്ങളെ സമുദായത്തിന്‍റെ പൊതുവെയുള്ള ഗുണദോഷങ്ങളെന്ന നിലക്ക്‌ പ്രസ്‌താവിക്കുക പതിവാണല്ലോ. ഈ പതിവ്‌ ക്വുര്‍ആനിലും കാണാം.  വേദക്കാരെന്ന നിലക്ക്‌ അങ്ങേ അറ്റം ദുഷിച്ച ഇത്തരം വിശ്വാസങ്ങളും വാദങ്ങളും ഉണ്ടാകുവാന്‍ പാടില്ലാത്തതാണ്‌.പക്ഷേ, വേദഗ്രന്ഥങ്ങളുമായി ബന്ധമില്ലാത്ത അവിശ്വാസികള്‍ തങ്ങളുടെ മതസിദ്ധാന്തങ്ങളായി മുമ്പേ കെട്ടിയുണ്ടാക്കി സ്വീകരിച്ചുവരുന്ന പല വ്യാജ സിദ്ധാന്തങ്ങളെയും വേദക്കാര്‍ അനുകരിച്ചു വരുന്നുണ്ട്‌. അവയിലൊന്നാണ്‌ അവരുടെ ഈ പുത്രവാദങ്ങളുമെന്ന്‌ അല്ലാഹു ചൂണ്ടിക്കാട്ടുന്നു. അറേബ്യയിലെ മുശ്‌രിക്കുകള്‍ മലക്കുകള്‍ അല്ലാഹുവിന്‍റെ പുത്രിമാരാണെന്ന്‌ വാദിച്ചിരുന്നു. ഹിന്ദുക്കള്‍ ശ്രീകൃഷ്‌ണനെയും, ബുദ്ധമതക്കാര്‍ ബുദ്ധനെയും ദൈവപുത്രന്മാരായി ഗണിക്കുന്നു. ബഹുദൈവാരാധകരും വിഗ്രഹാരാധകരുമായ മിക്ക വിഭാഗങ്ങളിലും ഇതുപോലെയുള്ള ദൈവപുത്ര-പുത്രീ വാദങ്ങള്‍ കാണാം. (*) സത്യത്തിന്‌ കടകവിരുദ്ധമായ ഒരു വാദം കെട്ടിയുണ്ടാക്കിയെന്ന്‌ മാത്രമല്ല, ദൈവീകമതവുമായി നാമമാത്രബന്ധം പോലുമില്ലാത്ത അവിശ്വാസികളുടെ വാദങ്ങളെ അവര്‍ അനുകരിക്കുകയും, അതില്‍നിന്ന്‌ പ്രചോദനം കൊള്ളുകയും ചെയ്യുന്നു. ഇതില്‍ അല്ലാഹുവിന്‌ അവരോടുള്ള അമര്‍ഷവും കഠിനമായ പ്രതിഷേധവുമാണ്‌ അവസാനത്തെ രണ്ടു വാക്യങ്ങളില്‍ കാണുന്നത്‌. قَاتَل എന്ന പദം ‘യുദ്ധം ചെയ്‌തു’ എന്ന അര്‍ത്ഥത്തില്‍ ഭൂതകാല ക്രിയാരൂപത്തിലുള്ളതാണെങ്കിലും ‘ശപിക്കട്ടെ, നശിക്കട്ടെ’ എന്നിങ്ങനെയുള്ള പ്രാര്‍ത്ഥനാ രൂപത്തിലാണ്‌-ആശ്ചര്യവും പ്രതിഷേധവും പ്രകടിപ്പിച്ചുകൊണ്ടുള്ള ഇത്തരം സന്ദര്‍ഭങ്ങളില്‍- അത്‌ ഉപയോഗിക്കപ്പെടുന്നത്‌.   (*) ക്രിസ്‌തുമതവും ഹിന്ദുമതവും തമ്മില്‍ ഒരു താരതമ്യം നടത്തിക്കൊണ്ട്‌ അല്‍ഉസ്‌താദ്‌ തൗഫീക്വ്‌ അലി വഹ്‌ബഃ എന്ന പണ്‌ഡിതന്‍, റബാത്ത്വില്‍ (മൊറോക്കോ) നിന്നു പ്രസിദ്ധീകരിക്കപ്പെടുന്ന ‘ദഅ്‌വത്തുല്‍-ഹക്വ്‌’ (دَعْوَةُ الحَق) എന്ന മാസികയുടെ 6-ാം പുസ്‌തകം 16-ാം ലക്കത്തില്‍ ഇരുകൂട്ടരുടെയും വിശ്വാസാചാരങ്ങളെ സംബന്ധിച്ചു അവരുടെ ആധികാരിക ഗ്രന്ഥങ്ങളില്‍നിന്നു മാത്രം തൊണ്ണൂറില്‍പരം ഉദ്ധരണികള്‍ നിരത്തിക്കൊണ്ട്‌ ഒരു പഠനം നടത്തിയതായിക്കാണാം. ഈസാ (عليه السلام) ദൈവപുത്രനാണെന്ന ക്രിസ്‌തീയ വാദം ഹിന്ദുമതത്തിന്‍റെ പരിപൂര്‍ണമായ അനുകരണമാണെന്ന്‌ അദ്ദേഹം അതില്‍ അസന്നിഗ്‌ധമായി സ്ഥാപിച്ചിട്ടുണ്ട്‌.   ബൈബ്‌ളില്‍ എസ്രാ എന്ന പേരിലാണു ഉസൈര്‍ (عُزَيْر) അറിയപ്പെടുന്നത്‌. അദ്ദേഹത്തെപ്പറ്റി ചില ക്വുര്‍ആന്‍ വ്യാഖ്യാന ഗ്രന്ഥങ്ങളിലും, വേദപുസ്‌തക ചരിത്രങ്ങളിലും പ്രസ്‌താവിച്ചുകാണുന്നതിന്‍റെ രത്‌നച്ചുരുക്കം ഇതാണ്‌: അദ്ദേഹം യഹൂദികളിലെ വേദശാസ്‌ത്ര വിദഗ്‌ധനും ഒരു എഴുത്തുകാരനുമായിരുന്നു. ബാബിലോണിയക്കാര്‍ യഹൂദികളെ അക്രമിച്ചു രാജ്യം നശിപ്പിക്കുകയും, അവരെ ബാബിലോണിയയിലേക്ക്‌ ബന്ധനസ്ഥരാക്കി കൊണ്ടുപോവുകയും ചെയ്‌തതോടെ, തൗറാത്തിന്‍റെ വിജ്ഞാനങ്ങള്‍ അവരില്‍നിന്ന്‌ നഷ്‌ടപ്പെട്ടുപോയി. അദ്ദേഹം തന്‍റെ ഓര്‍മയില്‍നിന്നും മറ്റുമായി അതു വീണ്ടും എഴുതി പുനരുദ്ധരിച്ചു. തൗറാത്തിന്‍റെ മൂലഭാഷയായിരുന്ന ഹിബ്രു (عبْرَانِيَة) ഭാഷ യഹൂദികളില്‍നിന്ന്‌ മിക്കവാറും വിസ്‌മരിക്കപ്പെട്ടുപോയിരുന്നത്‌ നിമിത്തം അല്‍പം ഹിബ്രുവും കലര്‍ത്തിക്കൊണ്ട്‌ ബാബിലോണിയന്‍ ഭാഷയായ കല്‍ദേയ (كَلْدَانِيَة) ഭാഷയിലായിരുന്നു അദ്ദേഹം അതെഴുതിയിരുന്നത്‌. പിന്നീട്‌ തൗറാത്തിന്‍റെ യഥാര്‍ത്ഥ പകര്‍പ്പ്‌ കണ്ടുകിട്ടിയപ്പോള്‍ അദ്ദേഹം എഴുതിയുണ്ടാക്കിയിരുന്ന പകര്‍പ്പ്‌ ശരി തന്നെയാണെന്ന്‌ മനസ്സിലായി. ബൈബ്‌ളിലെ എസ്രാ, നെഹെമ്യാവൂ, ദിനവൃത്താന്തം എന്നീ ഗ്രന്ഥങ്ങളുടെ രചയിതാവ്‌ അദ്ദേഹമാകുന്നു. (*) ബാബിലോണിയയില്‍നിന്ന്‌ യഹൂദികളെ മോചിപ്പിച്ചു സ്വദേശമായ യരുശലേമില്‍ (ബൈത്തുല്‍ മുക്വദ്ദസില്‍) തിരിച്ചു കൊണ്ടുവരുവാനും, അവരില്‍ നിന്ന്‌ നശിച്ചുപോയിരുന്ന വേദവിജ്ഞാനവും മത സംസ്‌ക്കാരവും പുനരുജ്ജീവിപ്പിക്കുവാനും അദ്ദേഹം വമ്പിച്ച പരിശ്രമങ്ങള്‍ നടത്തി. അതില്‍ അദ്ദേഹം വിജയിക്കുകയും ചെയ്‌തു. ക്രിസ്‌ത്വബ്‌ദത്തിനു മുമ്പ്‌ അഞ്ചാം നൂറ്റാണ്ടിലായിരുന്നു അദ്ദേഹത്തിന്‍റെ കാലം. അദ്ദേഹം യഹൂദീ പ്രവാചകന്മാരില്‍പ്പെട്ട ഒരു പ്രവാചകനായിരുന്നു. മേല്‍ പ്രസ്‌താവിച്ച അദ്ദേഹത്തിന്‍റെ മഹല്‍ കൃത്യങ്ങളെയും യോഗ്യതകളെയും മുന്‍നിറുത്തി യഹൂദികളില്‍ ഒരു വിഭാഗം അദ്ദേഹത്തെ ദൈവപുത്രനായിക്കരുതുകയും വിശ്വസിക്കുകയും ചെയ്‌തു. (**)   (*) അദ്ദേഹം വേറെയും പല ഗ്രന്ഥങ്ങളും രചിച്ചിട്ടുണ്ടെന്നും, അവയെല്ലാം ‘അപ്പൊക്രീഫാ’ എന്നറിയപ്പെടുന്ന പുറംതള്ളപ്പെട്ട വേദഗ്രന്ഥങ്ങളില്‍ ഉള്‍പ്പെടുത്തപ്പെട്ടിരിക്കുകയാണെന്നും പറയപ്പെടുന്നു. വാസ്‌തവം അല്ലാഹുവിനറിയാം.  (**) ദൈവപുത്രനാക്കിയെന്നതൊഴിച്ചു ബാക്കിയുള്ള പ്രസ്‌തുത വിവരണം ഏറെക്കുറെ വേദപുസ്‌തക നിഘണ്ടുവിലും കാണാം.   ഇബ്‌നു ഇസ്‌ഹാക്വ്‌, ഇബ്‌നു ജരീര്‍ (رحمه الله) മുതലായവര്‍ ഇബ്‌നു അബ്ബാസ്‌ (رضي الله عنه)ല്‍ നിന്നുദ്ധരിച്ച ഒരു രിവായത്തില്‍, സലാമുബ്‌നു മുശ്‌കം (سَلَام بن مُشْكَم) തുടങ്ങിയ ചില യഹൂദീ പ്രമുഖന്മാര്‍ നബി (صَلَّى اللَّهُ عَلَيْهِ وَسَلَّمَ) യോട്‌ ഇപ്രകാരം പറഞ്ഞതായി വന്നിരിക്കുന്നു: ‘താങ്കളെ ഞങ്ങള്‍ എങ്ങിനെ പിന്‍പറ്റും?! ഞങ്ങളുടെ ക്വിബ്‌ലഃയെ താങ്കള്‍ വിട്ടുകളഞ്ഞു. ഉസൈര്‍ അല്ലാഹുവിന്‍റെ പുത്രനാണെന്ന്‌ താങ്കള്‍ പറയുന്നുമില്ല.’ ഈ രിവായത്തില്‍നിന്ന്‌ ക്വുര്‍ആന്‍ അവതരിക്കുന്ന കാലത്ത്‌ മദീനയിലെ യഹൂദികള്‍ ആ വിശ്വാസക്കാരായിരുന്നുവെന്ന്‌ മനസ്സിലാക്കാവുന്നതാണ്‌. വേദക്കാരുടെ വഴിപിഴവുകള്‍ക്ക്‌ അടിസ്ഥാനപരമായ മറ്റൊരു കാരണം അടുത്ത വചനത്തില്‍ അല്ലാഹു വിവരിക്കുന്നു. പൂര്‍വ്വീകരായ അവിശ്വാസികളെ അവര്‍ അനുകരിക്കുകയാണെന്നുള്ളതിന്‌ ഒരു വിശദീകരണം കൂടിയാണത്‌. അല്ലാഹു പറയുന്നു:-"
  9,31,"നീ അവരോട്‌ ചോദി(ച്ചന്വേഷി)ച്ചുവെങ്കിലോ, നിശ്ചയമായും അവര്‍ പറയും: `ഞങ്ങള്‍ (വര്‍ത്തമാനത്തില്‍) മുഴുകിക്കൊണ്ടിരിക്കുകയും, കളി (യായി സംസാരി)ച്ചു കൊണ്ടിരിക്കുകയും മാത്രമായിരുന്നു.' പറയുക: 'അല്ലാഹുവിനെയും, അവന്‍റെ 'ആയത്തു' [ലക്ഷ്യം] കളെയും, അവന്‍റെ റസൂലിനെയും കുറിച്ചാണോ നിങ്ങള്‍ പരിഹസിച്ചുകൊണ്ടിരിക്കുന്നത്‌?!'   യഹൂദികളിലുള്ള മതപണ്‌ഡിതന്മാരും വേദശാസ്‌ത്രികളുമായ ആളുകള്‍ക്ക്‌ أَحْبَار (അഹ്‌ബാര്‍) എന്നും, ക്രിസ്‌ത്യാനികളില്‍ തപസ്സും സന്യാസവും സ്വീകരിച്ചുവരുന്ന പുരോഹിതന്മാര്‍ക്ക്‌ رُهْبَان (റുഹ്‌ബാന്‍) എന്നും പറയപ്പെടാറുണ്ട്‌. ഭാഷാര്‍ത്ഥം നോക്കുമ്പോള്‍ എല്ലാ പണ്‌ഡിതന്മാര്‍ക്കും പുരോഹിതന്മാര്‍ക്കും പൊതുവെ അവ ഉപയോഗിക്കാവുന്നതുമാകുന്നു. ഇവിടെ, യഹൂദികളും, ക്രിസ്‌ത്യാനികളുമാകുന്ന വേദക്കാരിലുള്ള പണ്‌ഡിതന്മാരെയും പുരോഹിതന്മാരെയും അവര്‍ റബ്ബുകളാക്കിയതിനെക്കുറിച്ചത്രെ അല്ലാഹു പ്രസ്‌താവിക്കുന്നത്‌. ‘അവര്‍ അവരെ റബ്ബുകളാക്കി’ എന്ന്‌ പറഞ്ഞത്‌- ഇമാം റാസീ (رحمه الله)യും മറ്റും ചൂണ്ടിക്കാട്ടിയതുപോലെ- അവര്‍ അവരെ ദൈവങ്ങളാക്കി അവര്‍ക്ക്‌ ആരാധന നടത്തിവന്നിരുന്നുവെന്നര്‍ത്ഥത്തിലല്ല. താഴെ ഉദ്ധരിക്കുന്ന ഹദീഥില്‍ നബി (صَلَّى اللَّهُ عَلَيْهِ وَسَلَّمَ) വ്യക്തമാക്കിയതുപോലെ, അവര്‍ അവര്‍ക്ക്‌ മതനിയമ നിര്‍മാണാധികാരം വകവെച്ചു കൊടുക്കുകയും, അവര്‍ നിര്‍മിക്കുന്ന നിയമങ്ങളെ അവര്‍ തങ്ങളുടെ യഥാര്‍ത്ഥ മതനിയമങ്ങളായി അംഗീകരിച്ചു പോരുകയും ചെയ്‌തുവെന്ന അര്‍ത്ഥത്തിലാകുന്നു. വാസ്‌തവത്തില്‍ ഇതിനു പുറമെ, വേദക്കാര്‍ (താഴെ ചൂണ്ടിക്കാട്ടുന്നപോലെ) അവരുടെ പണ്‌ഡിത പുരോഹിതന്മാരില്‍ ഓരോ തരത്തിലുള്ള ദിവ്യത്വം കല്‍പിച്ചുവരുന്നതായും കാണാവുന്നതാകുന്നു.  ഇമാം അഹ്‌മദ്‌, തിര്‍മദീ, ഇബ്‌നു ജരീര്‍ (رَحِمَهُمُ الله) എന്നിവര്‍ പല മാര്‍ഗങ്ങളിലൂടെയും അദിയ്യുബ്‌നു ഹാതിമുത്ത്വാഈ (عديّ بن حاتم الطائى رض) യെക്കുറിച്ചു ഇപ്രകാരം നിവേദനം ചെയ്‌തിരിക്കുന്നു: ‘അദ്ദേഹത്തെ ഇസ്‌ലാമിലേക്ക്‌ ക്ഷണിച്ചുകൊണ്ട്‌ നബി (صَلَّى اللَّهُ عَلَيْهِ وَسَلَّمَ) തിരുമേനി യുടെ ക്ഷണം വന്നപ്പോള്‍ അദ്ദേഹം ശാമിലേക്ക്‌ ഓടിപ്പോയി. അദ്ദേഹം ജാഹിലിയ്യത്തില്‍ ക്രിസ്‌തുമതം സ്വീകരിച്ചിരുന്നു. അദ്ദേഹത്തിന്‍റെ സഹോദരിയും ഗോത്രത്തില്‍പെട്ട കുറേ ആളുകളും ചിറയിലകപ്പെട്ടു. (*) പിന്നീട്‌ അവരെ (സഹോദരിയെ) നബി (صَلَّى اللَّهُ عَلَيْهِ وَسَلَّمَ) ഉദാരപൂര്‍വ്വം വിട്ടയച്ചു. അനന്തരം അവര്‍ മടങ്ങി സഹോദരന്‍റെ അടുക്കല്‍ ചെന്നു. അദ്ദേഹത്തെ ഇസ്‌ലാമിനെ അംഗീകരിക്കുവാനും നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ വരുവാനും പ്രോത്സാഹിപ്പിച്ചു. അങ്ങനെ, അദിയ്യ്‌ (റ) മദീനയില്‍ വന്നു. ത്വയ്യിഉ്‌ (طَيّىء) ഗോത്രത്തിലെ ഒരു നേതാവായിരുന്നു അദ്ദേഹം. അദ്ദേഹത്തിന്‍റെ വരവിനെപ്പറ്റി ജനങ്ങള്‍ സംസാരിച്ചു. അദ്ദേഹം റസൂല്‍ തിരുമേനി യുടെ അടുക്കല്‍ പ്രവേശിക്കുമ്പോള്‍ തിരുമേനി ഈ 31-ാം വചനം ഓതുന്നുണ്ടായിരുന്നു. അദിയ്യ്‌ (റ) പറയുകയാണ്‌: ‘അവര്‍ അവരെ ആരാധിച്ചിട്ടില്ലല്ലോ! (എന്നിരിക്കെ അവരെ അവര്‍ റബ്ബുകളാക്കി എന്നു പറയുന്നതു എന്തുകൊണ്ടാണ്‌?)’ എന്ന്‌ ഞാന്‍ ചോദിച്ചു. അപ്പോള്‍, തിരുമേനി പറഞ്ഞു: ‘ഇല്ലാതേ! അവര്‍ അവര്‍ക്ക്‌ ഹലാലിനെ (അനുവദനീയമായതിനെ) ഹറാമാക്കി (നിഷിദ്ധമാക്കി). ഹറാമിനെ ഹലാലാക്കുകയും ചെയ്‌തു. എന്നിട്ട്‌ അവര്‍ അവരെ പിന്‍പറ്റി. അതാണ്‌ അവര്‍ അവര്‍ക്ക്‌ ചെയ്‌ത ആരാധന’. പിന്നീട്‌ റസൂല്‍ അദ്ദേഹത്തോട്‌ ഇങ്ങനെ പറഞ്ഞു: ‘അദിയ്യേ, താനെന്തു പറയുന്നു? ‘അല്ലാഹു അക്‌ബര്‍’ (അല്ലാഹു ഏറ്റവും വലിയവന്‍) എന്ന്‌ പറയുന്നതിന്‌ താങ്കള്‍ക്ക്‌ വിരോധമുണ്ടോ? അല്ലാഹുവിനെക്കാള്‍ വലിയവനായി ആരെയെങ്കിലും തനിക്കറിയാമോ? ‘ലാഇലാഹ ഇല്ലല്ലാഹു’ (അല്ലാഹു അല്ലാതെ ആരാധ്യനേയില്ല) എന്നു പറയുന്നതിന്‌ തനിക്ക്‌ വിരോധമുണ്ടോ? അല്ലാഹുവല്ലാതെ വല്ല ഇലാഹിനെയും താങ്കള്‍ക്കറിയാമോ?’ പിന്നീട്‌ തിരുമേനി അദ്ദേഹത്തെ ഇസ്‌ലാമിലേക്ക്‌ ക്ഷണിച്ചു. അദ്ദേഹം ഇസ്‌ലാമിനെ അംഗീകരിക്കുകയും സാക്ഷ്യപ്പെടുത്തുകയും ചെയ്‌തു. അദ്ദേഹം പറയുകയാണ്‌: അപ്പോള്‍ തിരുമേനിയുടെ മുഖം സന്തോഷം പൂണ്ടതായി ഞാന്‍ കണ്ടു. പിന്നീട്‌ തിരുമേനി പറഞ്ഞു: ‘നിശ്ചയമായും യഹൂദികള്‍ കോപവിധേയരും (مغضوب عليهم) ക്രിസ്‌ത്യാനികള്‍ വഴിപിഴച്ചവരും (ضالون) ആകുന്നു.   (*) ഹിജ്‌റഃ 9-ാം കൊല്ലം റബീഉല്‍ അവ്വലില്‍ ത്വയ്യിഉ്‌ ഗോത്രത്തിന്‍റെ വിഗ്രഹം നശിപ്പിക്കുവാന്‍ അലി (رضي الله عنه) യുടെ നേതൃത്വത്തില്‍ അയക്കപ്പെട്ട സൈന്യസംഘവുമായി അവിടെയുള്ളവര്‍ ഏറ്റുമുട്ടിയതിനെ തുടര്‍ന്നാണ്‌ അവര്‍ ചിറ പിടിക്കപ്പെട്ടത്‌. അദിയ്യ്‌ (റ) ന്‍റെ സഹോദരിയുടെ പേര്‍ സിഫാനഃ (റ) എന്നാകുന്നു. മദീനായില്‍ വന്ന ശേഷം സിഫാനഃ (റ) യുടെ അപേക്ഷയനുസരിച്ച്‌ മോചനമൂല്യം കൂടാതെ നബി (صَلَّى اللَّهُ عَلَيْهِ وَسَلَّمَ) അവരെ വിട്ടയച്ചു. തിരുമേനിയുടെ ഔദാര്യത്തില്‍ ആകൃഷ്‌ടയായതുകൊണ്ടാണ്‌ അവര്‍ ശാമിലേക്കു പോയതും, അദിയ്യ്‌ (റ)നെ നബി (صَلَّى اللَّهُ عَلَيْهِ وَسَلَّمَ) യുടെ അടുക്കലേക്ക്‌ കൂട്ടിക്കൊണ്ടുവരാന്‍ ശ്രമിച്ചതും. രണ്ടുപേരുടെയും പിതാവായ ഹാതിം8 7ത്വാഈ ജാഹിലിയ്യാ കാലത്ത്‌ ഔദാര്യത്തിലും, ദാനധര്‍മങ്ങളിലും വളരെയധികം പ്രസിദ്ധി നേടിയ ഒരു മഹാനായിരുന്നു. ‘ഹാതിം’ എന്ന വാക്കുപോലും ‘ധര്‍മിഷ്‌ടന്‍’ എന്ന വാക്കിന്‍റെ പര്യായമായി അറബി സാഹിത്യങ്ങളില്‍ ഉപയോഗിക്കാറുള്ളത്‌ ഇന്നും സാധാരണമാകുന്നു.   വേദക്കാര്‍ തങ്ങളുടെ പണ്‌ഡിത പുരോഹിതന്മാരെ റബ്ബുകളാക്കി എന്ന്‌ പറഞ്ഞതിന്‍റെ ഉദ്ദേശ്യം, അല്ലാഹുവിന്‍റെ നിയമങ്ങള്‍ക്കെതിരായി അവര്‍ നിയമിച്ച നിയമങ്ങളെ മതനിയമങ്ങളായി ഗണിക്കുകയും അനുഷ്‌ഠിക്കുകയും ചെയ്‌തുവെന്നതാണെന്നും ഇതവരെ റബ്ബുകളാക്കലാണെന്നും ഈ ഹദീഥില്‍നിന്ന്‌ സ്‌പഷ്‌ടമാണ്‌. ക്വുര്‍ആന്‍ വ്യാഖ്യാതാക്കളും, അല്ലാത്തവരുമായ പല മഹാന്മാരും പറയാറുള്ളതുപോലെ മുസ്‌ലിം സമുദായം വളരെ ഗൗരവപൂര്‍വ്വം മനസ്സിരുത്തേണ്ടുന്ന ഒരു വിഷയമാണിത്‌. അല്ലാഹുവിന്‍റെയും അവന്‍റെ റസൂലിന്‍റെയും – ക്വുര്‍ആന്‍റെയും സുന്നത്തിന്‍റെയും- വിധികളെപ്പറ്റി ഗൗനിക്കാതെ, ഏതെങ്കിലും ഇമാമോ, പണ്‌ഡിതനോ, അല്ലെങ്കില്‍ ഒരു പ്രത്യേക വിഭാഗം ആളുകളോ പറയുന്നത്‌ മാത്രം മതവിധിയായി അംഗീകരിക്കലും, അതിനെതിരില്‍ തക്കതായ തെളിവ്‌ കണ്ടാല്‍പോലും അതു സ്വീകരിക്കാതിരിക്കലും വേദക്കാരുടെ സമ്പ്രദായമാണെന്നും ഇത്‌ ആ ഇമാമുകളെയും പണ്‌ഡിതന്മാരെയും റബ്ബുകളാക്കലാണെന്നും ഈ ഹദീഥില്‍ നിന്ന്‌ വ്യക്തമാണ്‌. ഇന്ന്‌ മുസ്‌ലിം സമുദായത്തിലെ ബഹുഭൂരിഭാഗവും ആപല്‍ക്കരമായ ഈ രോഗം ബാധിച്ചവരാണെന്നുള്ളത്‌ അത്യധികം വേദനാജനകമായ ഒരു പരമാര്‍ത്ഥമത്രെ. അത്രയുമല്ല, അതിനെപ്പറ്റി ഗുണദോഷിക്കുന്നവരെ പിഴച്ചവരായി മുദ്രകുത്തുകയും ചെയ്യുന്നു! വേദക്കാരെ ചാണിനു ചാണായും മുഴത്തിനു മുഴമായും നിങ്ങള്‍ പിന്‍പറ്റുമെന്ന്‌ മുസ്‌ലിം സമുദായത്തിന്‌ അല്ലാഹുവിന്‍റെ റസൂല്‍ മുന്നറിയിപ്പ്‌നല്‍കിയിട്ടുള്ളത്‌ പ്രസിദ്ധമാണല്ലോ. അല്ലാഹുവില്‍ ശരണം!  വിവരമില്ലാത്ത ആളുകള്‍ പണ്‌ഡിതന്മാരോട്‌ മതവിധികള്‍ അന്വേഷിക്കലും, അതനുസരിക്കലും പാടില്ലെന്നല്ല ഇതിനര്‍ത്ഥം. ഇന്നിന്നവര്‍ പറഞ്ഞതേ മതനിയമമായി അംഗീകരിച്ചുകൂടൂ. ക്വുര്‍ആനിലും സുന്നത്തിലും വ്യക്തമായി പ്രസ്‌താവിക്കപ്പെട്ടിരുന്നാലും അവര്‍ പറഞ്ഞതിനെതിരില്‍ മറ്റൊന്നും സ്വീകാര്യമല്ല എന്നുള്ള നിലപാടാണ്‌ ആപല്‍ക്കരം. ഇമാം റാസീ (رحمه الله)യുടെ വന്ദ്യനായ ഗുരുവര്യന്‍ (*) അക്കാലത്ത്‌ പറഞ്ഞ ചില വാക്കുകള്‍ അദ്ദേഹം അദ്ദേഹത്തിന്‍റെ തഫ്‌സീറില്‍ ഇവിടെ ഉദ്ധരിച്ചത്‌ കാണുക: ‘ഫുക്വഹാക്കളെ തക്വ്‌ലീദ്‌ ചെയ്യുന്ന (കര്‍മശാസ്‌ത്ര പണ്‌ഡിതന്മാരുടെ അഭിപ്രായങ്ങളെ അനുകരിക്കുന്ന) വരില്‍പെട്ട ഒരുകൂട്ടം ആളുകളെ ഞാന്‍ കാണുകയുണ്ടായി. ചില പ്രശ്‌നങ്ങളെ സംബന്ധിച്ചു അല്ലാഹുവിന്‍റെ കിതാബില്‍നിന്നുള്ള പല ആയത്തുകളും ഞാന്‍ അവരെ ഓതിക്കേള്‍പ്പിച്ചു. അവരുടെ മദ്‌ഹബുകള്‍ (അവര്‍ സ്വീകരിച്ച അഭിപ്രായഗതികള്‍) ആയത്തുകള്‍ക്ക്‌ എതിരായിരുന്നു. അവരത്‌ സ്വീകരിച്ചില്ല. അതിലേക്ക്‌ തിരിഞ്ഞുനോക്കിയതുമില്ല. ഞങ്ങളുടെ മുന്‍ഗാമികളില്‍ നിന്നുള്ള രിവായത്ത്‌ ഇതിന്‌ എതിരായിരിക്കെ, ഈ ആയത്തുകളുടെ ബാഹ്യാര്‍ത്ഥങ്ങളെ ഞങ്ങള്‍ എങ്ങിനെ അനുഷ്‌ഠാനത്തില്‍ സ്വീകരിക്കും! എന്നിങ്ങിനെ എന്നെ നോക്കി ആശ്ചര്യപ്പെടുകയാണ്‌ അവര്‍ ചെയ്‌തത്‌. ശരിക്ക്‌ ആലോചിച്ചു നോക്കുന്നപക്ഷം ലോകത്തുള്ള മിക്കവരുടെ ഞരമ്പുകളിലും ഈ രോഗം പടര്‍ന്നിരിക്കുന്നതായിക്കാണാം. ‘ഇമാം റാസീ (رحمه الله)യുടെ കാലത്തെ- ഏതാണ്ട്‌ എട്ട്‌ നൂറ്റാണ്ടുകള്‍ക്ക്‌ മുമ്പുള്ള-കഥയാണ്‌ ആ മഹാന്‍ ഇതുവഴി ചൂണ്ടിക്കാട്ടുന്നത്‌. ഇന്നത്തെ കഥയോ?……. ആലോചിച്ചു നോക്കുക! (**)   (*) لعله يعنى والده عمر ضياء الدين رح او محى السنّة البغوى رح – الله أعلم  (**) ونص عبارة الرازى: قال شيخنا ومولانا……. قد شاهدت جماعة من مقلدة الفقهاء  قرأت عليهم ايات كثيرة من كتاب الله تعالى فى بعض مسائل وكانت مذاهبهم بخلاف تلك  الايات فلم يقبلوا تلك الايات ولم يلتفتوا اليها وبقوا ينظرون اليّ كالمتعجب يعنى ……. ولو  تأملت حق التأمل وجدت هذا الداء ساريا فى عروق الاكثرين من أهل الدينا اه   അന്ധമായ ഈ അനുകരണ മഹാവ്യാധി പൂര്‍വ്വാധികം പകരുക മാത്രമല്ല സമുദായത്തില്‍ ചെയ്‌തിരിക്കുന്നത്‌. ക്വുര്‍ആന്‍റെയും ഹദീഥിന്‍റെയും അദ്ധ്യാപനങ്ങള്‍ക്ക്‌ എതിരാണെന്നതിരിക്കട്ടെ, കഴിഞ്ഞുപോയ ഏതെങ്കിലും ഇമാമിന്‍റെ വാക്കുകളില്‍പ്പോലും കാണപ്പെടാത്ത പല പുതിയ മതവിധികളും സ്വാര്‍ത്ഥമതികളായ ചില പണ്‌ഡിതന്‍മാര്‍-ഒറ്റക്കായും- കൂട്ടായും നിര്‍മിച്ചുണ്ടാക്കിക്കൊണ്ടിരിക്കുന്നു! ഒരു വിഭാഗം തങ്ങളുടെ ജീവിതമാര്‍ഗം നിലനിറുത്തുന്നതിനും, ജനമധ്യേ തങ്ങള്‍ക്കുള്ള സ്ഥാനമാനങ്ങള്‍ നഷ്‌ടപ്പെടാതിരിക്കുന്നതിനും വേണ്ടിയാണിത്‌ ചെയ്യുന്നതെങ്കില്‍, വേറൊരു വിഭാഗം, കാലത്തിന്‍റെ ഒഴുക്കനുസരിച്ച്‌ മതസിദ്ധാന്തങ്ങളില്‍ ഒരു പൊളിച്ചെഴുത്ത്‌ നടത്തി ജനസമ്മതിയും കീര്‍ത്തിയും ലക്ഷ്യമാക്കിക്കൊണ്ടാണ്‌ ചെയ്യുന്നത്‌. 34-ാം വചനത്തില്‍ പറയുന്ന താക്കീത്‌ ഇങ്ങനെയുള്ളവര്‍ക്കെല്ലാം ബാധകം തന്നെ. അല്ലാഹു സമുദായത്തെ കാത്തുരക്ഷിക്കട്ടെ! (ആമീന്‍)  വേദക്കാരില്‍ യഹൂദികളും, ക്രിസ്‌ത്യാനികളും അടങ്ങുന്നു. ക്രിസ്‌ത്യാനികളെ സംബന്ധിച്ചിടത്തോളം, അവര്‍ യേശുക്രിസ്‌തുവിനെ ദൈവവും കര്‍ത്താവുമായി അംഗീകരിച്ചു വരുന്നത്‌ പ്രസിദ്ധമാണ്‌. പുറമെ, അവരുടെ പണ്‌ഡിതപുരോഹിതന്‍മാര്‍ക്ക്‌ പൊതുവിലും വിശുദ്ധ സ്ഥാനം നല്‍കപ്പെട്ടിട്ടുള്ള ചില വ്യക്തികള്‍ക്ക്‌ വിശേഷിച്ചും ദിവ്യത്വവും ദൈവത്തിന്‍റെ അധികാരാവകാശങ്ങളും, അവര്‍ വകവെച്ചു കൊടുക്കുന്നു. വിശുദ്ധരെന്ന്‌ കരുതപ്പെടുന്ന വ്യക്തികളുടെ പ്രതിമയുണ്ടാക്കലും അവരെ ആരാധിക്കലും വരെ അത്‌ എത്തിയിട്ടുണ്ട്‌. പാപമോചനത്തിനും മതനിയമ നിര്‍മാണത്തിനുമുള്ള അധികാരം പണ്‌ഡിത പുരോഹിതന്‍മാര്‍ക്കുണ്ടെന്നുള്ളതിന്‌ അവര്‍ക്കുള്ള പ്രധാന ആധാരം യേശുക്രിസ്‌തു ശിഷ്യന്‍മാരോട്‌ പറഞ്ഞതായി അവരുടെ വേദഗ്രന്ഥത്തില്‍ ഉദ്ധരിച്ച ഒരു വാക്യമത്രെ. അതായത്‌: ‘നിങ്ങള്‍ ഭൂമിയില്‍ കെട്ടുന്നതെല്ലാം സ്വര്‍ഗത്തിലും കെട്ടപ്പെട്ടിരിക്കും: നിങ്ങള്‍ ഭൂമിയില്‍ അഴിക്കുന്നതെല്ലാം സ്വര്‍ഗത്തിലും അഴിഞ്ഞിരിക്കും എന്നു ഞാന്‍ സത്യമായിട്ട്‌ നിങ്ങളോടു പറയുന്നു.’ (മത്തായി: 18-ല്‍ 18.) (*) യഹൂദികള്‍ പ്രത്യക്ഷത്തില്‍ ഈ വിഷയത്തില്‍ അല്‍പം പിന്നോക്കമാണെന്ന്‌ തോന്നാമെങ്കിലും പണ്‌ഡിത പുരോഹിതന്‍മാരുടെ വാക്കുകളെ അടിസ്ഥാനപ്പെടുത്തിയാണല്ലോ അവര്‍ നബി (صَلَّى اللَّهُ عَلَيْهِ وَسَلَّمَ) യുടെ ദൗത്യത്തെയും പ്രവാചകത്വത്തെയുമെല്ലാം നിഷേധിക്കുന്നതും, യഥാര്‍ത്ഥത്തില്‍ മതത്തില്‍ ഇല്ലാത്ത ചില നിയമങ്ങള്‍ മതനിയമങ്ങളായിക്കരുതുന്നതും.  പണ്‌ഡിത പുരോഹിതന്‍മാര്‍ക്ക്‌ ദൈവത്തിന്‍റെ പല അധികാരാവകാശങ്ങളും സ്ഥാനമാനങ്ങളും വകവെച്ചു കൊടുക്കുന്ന സമ്പ്രദായം അമുസ്‌ലിം സമുദായത്തിലും ധാരാളം കാണാം. മുസ്‌ലിംകളിലും ചില മഹാത്മാക്കള്‍ക്ക്‌ അതിരുകവിഞ്ഞ അധികാരങ്ങളും അവകാശങ്ങളും സ്ഥാനമാനങ്ങളും കല്‍പിക്കപ്പെടുന്നതും സാധാരണമാണല്ലോ. ചില ‘ത്വരീക്വത്തി’ന്റെ ‘ശൈഖു’മാരെ അവരുടെ ‘മുരീദുകള്‍’ ദൈവാവതാരങ്ങളും മറ്റുമാക്കിക്കൊണ്ട്‌ അവരെ ദൈവതുല്യരാക്കുന്നത്‌ അത്‌കൊണ്ടത്രെ. ഉദാഹരണസഹിതം വിവരിക്കുന്നപക്ഷം അതു കുറേ ദീര്‍ഘിച്ചുപോയേക്കും. (وإلى الله اشتكى)  അല്ലാഹു മാത്രമാണ്‌ ഇലാഹും റബ്ബും: അവനെ മാത്രമേ ആരാധിക്കാവൂ എന്ന്‌ എല്ലാ സമുദായങ്ങളോടുമെന്നപോലെ വേദക്കാരോടും കല്‍പിക്കപ്പെട്ടിരിക്കുന്നു. എന്നിട്ടും അവര്‍ ഇങ്ങനെയൊക്കെ ചെയ്‌തുകളഞ്ഞുവെന്നുള്ള ആക്ഷേപമാണ്‌ ആയത്തിന്‍റെ അവസാന ഭാഗത്തില്‍ കാണുന്നത്‌. വേദക്കാരുടെ കൈവശമുള്ള അവരുടെ വേദഗ്രന്ഥങ്ങളില്‍-അവയില്‍ എത്രതന്നെ കൈകടത്തലുകള്‍ സംഭവിച്ചിട്ടുണ്ടെങ്കില്‍ പോലും- അല്ലാഹുവിന്‍റെ ഈ കല്‍പന അവിടവിടെയായി ഇന്നും സ്ഥിതി ചെയ്യുന്നുണ്ട്‌. (പുറപ്പാട്‌ 20 ല്‍ 3,4; ആവര്‍ത്തനം 4ല്‍ 35; സങ്കീര്‍ത്തനം 96 ല്‍ 5; യെശയ്യാവു: 43ല്‍ 10, 11:45ല്‍ 22 മത്തായി: 4ല്‍ 10 മാര്‍ക്കോസ്‌ 12ല്‍ 29 മുതലായവ നോക്കുക.)   (*) ബൈബ്‌ളിന്‍റെ ചില വിവര്‍ത്തനങ്ങളില്‍ ‘കെട്ടുന്നതെല്ലാം’ എന്നതിനുപകരം ‘കെട്ടിയതെല്ലാം’ എന്നും, ‘അഴിക്കുന്നതെല്ലാം’ എന്നതിനു പകരം ‘അഴിച്ചതെല്ലാം’ എന്നും (ഭൂത ക്രിയാ രൂപത്തില്‍) ആകുന്നുവെന്ന്‌ സൂക്ഷ്‌മാന്വേഷികളായ ചില പണ്‌ഡിതന്മാര്‍ ചൂണ്ടിക്കാട്ടുന്നു. രണ്ടു പ്രയോഗവും തമ്മില്‍ ഉദ്ദേശ്യത്തില്‍ എത്ര മാറ്റം?!"
