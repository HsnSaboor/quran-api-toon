tafsir[14]{c,v,t}:
  106,1,"ഖുറൈശികള്‍ക്കു ഇണക്കമുണ്ടാക്കിക്കൊടുത്തതിനാല്‍, - അതായതു, ശൈത്യകാലത്തെയും, ഉഷ്ണകാലത്തെയും യാത്ര അവര്‍ക്കു ഇണക്കിക്കൊടുത്തതു ; – അതിനാല്‍, അവര്‍ ഈ വീട്ടിന്റെ റബ്ബിനെ ആരാധിച്ചുകൊള്ളട്ടെ; – (അതെ) അവര്‍ക്കു വിശപ്പിനു ഭക്ഷണം നല്‍കുകയും അവര്‍ക്കു ഭയത്തിനു സമാധാനം നല്‍കുകയും ചെയ്തവനെ (ആരാധിച്ചുകൊള്ളട്ടെ).   ‘ഖുറൈശ്’ എന്ന പേരില്‍ അറിയപ്പെടുന്നതും, ഖുറൈശികളെ സംബന്ധിച്ചുമാത്രം പ്രസ്താവിക്കപ്പെട്ടിട്ടുള്ളതുമായ ഒരു അദ്ധ്യായമാണിത്. ഇതുമൂലം ഖുറൈശികളുടെ പേരും കീര്‍ത്തിയും ലോകാവസാനം വരെ ഭൂമുഖത്ത് അവശേഷിക്കുന്നതായിരിക്കും. വിശുദ്ധ കഅ്ബയുടെ ശുശ്രൂഷകരും ഭരണാധിപരുമെന്ന നിലക്ക് അവര്‍ക്കു അറബികള്‍ക്കിടയില്‍ വലിയ പ്രശസ്തിയുണ്ടായിരുന്നുവല്ലോ. പക്ഷേ, ജീവിതമാര്‍ഗങ്ങളില്‍ മിക്കവാറും അവര്‍ക്ക് അന്യനാടുകളെ ആശ്രയിക്കേണ്ടിയിരുന്നു. ഈത്തപ്പഴം മുതലായ ചില ഫലവര്‍ഗ്ഗങ്ങളല്ലാതെ, സാധാരണ കൃഷിവിഭവങ്ങളൊന്നും അവിടെ ഇല്ലായിരുന്നു. ഈ പോരായ്മ നികത്തുവാന്‍ ഉഷ്ണകാലത്തു ശാമിലേക്കു (സിരിയായിലേക്കു) വടക്കോട്ടും, ശൈത്യകാലത്തു യമനിലേക്കു തെക്കോട്ടും അവര്‍ കച്ചവടയാത്രകള്‍ നടത്തുമായിരുന്നു. അറേബ്യായുടെ കിടപ്പും ഭൂപ്രകൃതിയും അനുസരിച്ച് ശൈത്യകാലത്ത് വടക്കോട്ടും, ഉഷ്ണകാലത്തു തെക്കോട്ടും യാത്ര ചെയ്യുന്നതു വളരെ വിഷമകരമായതുകൊണ്ടാണ് അങ്ങിനെ കാലവും ദിക്കും നിര്‍ണയിക്കപ്പെടുന്നത്. അറേബ്യാരാജ്യം മണലാരണ്യങ്ങളും, വരണ്ടമലമ്പ്രദേശങ്ങളും നിറഞ്ഞതാകകൊണ്ടു തണുപ്പുകാലത്തു തണുപ്പും, ചൂടുകാലത്തു ചൂടും അസഹ്യമായിരിക്കും. സംഘം ചേര്‍ന്നും ആഘോഷപൂര്‍വ്വവുമായിരുന്നു പ്രസ്തുത യാത്രകള്‍. നാട്ടിലെ വിഭവങ്ങള്‍ കയറ്റുമതിചെയ്ത് വിറ്റഴിക്കലും, പകരം ഗോതമ്പ് തുടങ്ങിയ അവശ്യവസ്തുക്കള്‍ നാട്ടില്‍ ഇറക്കുമതിചെയ്യലും ഈ കച്ചവടസംഘങ്ങള്‍ മുഖേനയായിരുന്നു. ഓരോ യാത്രയും ഒന്നുരണ്ടു മാസത്തോളം പിടിക്കും. പലപ്പോഴും വഴിമദ്ധ്യേ പല അനിഷ്ടസംഭവങ്ങളും സംഘട്ടനങ്ങളും അവര്‍ക്ക് നേരിടേണ്ടിയും വന്നേക്കും. അതിനുള്ള മുന്‍കരുതലോടെത്തന്നെയായിരിക്കും യാത്രാസംഘങ്ങള്‍ പുറപ്പെടുന്നതും.  ഈ യാത്രകള്‍ക്കു വേണ്ടുന്ന സൗകര്യങ്ങളും പരിചയവും നല്‍കിയതു മുഖേന അല്ലാഹു ഖുറൈശികളെ വിശപ്പില്‍ നിന്നു രക്ഷിക്കുകയും, അവര്‍ക്കു ആഹാരമാര്‍ഗ്ഗം നല്‍കുകയും ചെയ്തു. അവര്‍ക്കു അറബികളിലുണ്ടായിരുന്ന പ്രത്യേക സ്ഥാനമാനങ്ങള്‍ നിമിത്തം മറ്റുള്ളവരെ അപേക്ഷിച്ച് അവരുടെ യാത്രാസംഘങ്ങള്‍ ഏറെക്കുറെ സുരക്ഷിതങ്ങളുമായിരുന്നു. കൂടാതെ, കഅ്ബയുടെ അടുത്ത സ്ഥലങ്ങളില്‍ വെച്ചു അക്രമവും സംഘട്ടനവും നടക്കുന്നതു വമ്പിച്ച ഒരു പാതകമായി എല്ലാവരും അംഗീകരിച്ചുവന്നിരുന്നതുകൊണ്ടു സ്വന്തംനാട്ടിലും അവര്‍ക്കു സമാധാനമായി ജീവിക്കാമായിരുന്നു. ഇങ്ങിനെയുള്ള അനുഗ്രഹങ്ങളെയാണ് അല്ലാഹു അവരെ അനുസ്മരിപ്പിക്കുന്നത്. ഖുറൈശികള്‍ക്ക് സിദ്ധിച്ച യോഗ്യതകളും, കീര്‍ത്തിയും, സ്വാധീനവും എല്ലാം തന്നെ സിദ്ധിക്കുവാന്‍ കാരണം അവര്‍ കഅ്ബയുടെ സംരക്ഷകരും അയല്‍വാസികളും ആയതാണല്ലോ. അപ്പോള്‍, എല്ലാനിലക്കും അവര്‍ ആ വിശുദ്ധമന്ദിരത്തിന്റെ ഉടമസ്ഥനായ അല്ലാഹുവിനെ ആരാധിക്കുവാനും, അവനെയല്ലാതെ മറ്റൊന്നിനേയും ആരാധിക്കാതിരിക്കുവാനും ബാധ്യസ്ഥരാകുന്നു. ഈ ബാധ്യത അവര്‍ നിറവേറ്റിക്കൊള്ളട്ടെ എന്നു അവരെ അല്ലാഹു ഉല്‍ബോധിപ്പിക്കുകയാണ്.  (ولله الحمد والمنة) "
  106,2,"6194"
  106,3,"6194"
  106,4,"6194"
  107,1,"മതത്തെ വ്യാജമാക്കുന്നവനെ നീ കണ്ടുവോ?!- അനാഥക്കുട്ടിയെ തള്ളിവിടുന്നവനത്രെ അത്. പാവപ്പെട്ടവന്റെ ഭക്ഷണത്തെപ്പറ്റി അവന്‍ പ്രോത്സാഹനം നൽകുകയുമില്ല. എന്നാല്‍, നമസ്കാരക്കാര്‍ക്ക് നാശം! "
  107,2,"6198"
  107,3,"6198"
  107,4,"6198"
  107,5,"അതായത്, തങ്ങളുടെ നമസ്കാരത്തെക്കുറിച്ച്  അശ്രദ്ധരായുള്ളവര്‍ക്ക്,- (അതെ) യാതൊരു കൂട്ടര്‍; അവര്‍ (മറ്റുള്ളവരെ) കാണിക്കുവാനായി പ്രവര്‍ത്തിക്കുന്നു; പരോപകാരവസ്തു(ക്കളെ) അവര്‍ മുടക്കം ചെയ്കയും ചെയ്യും. [ഇങ്ങനെയുള്ളവര്‍ക്കാണ്‌ നാശം]   മതസിദ്ധാന്തങ്ങള്‍, പരലോകജീവിതം, കര്‍മങ്ങള്‍ക്കുള്ള പ്രതിഫലം ആദിയായ കാര്യങ്ങളെ വ്യാജമാക്കുന്ന മതനിഷേധികളുടെയും, കപടവിശ്വാസികളുടെയും ചില ലക്ഷണങ്ങള്‍ ഈ സൂറത്തില്‍ അല്ലാഹു വിവരിച്ചിരിക്കുന്നു. ഓരോന്നും വളരെ ശ്രദ്ധാര്‍ഹമായ കാര്യങ്ങളും നിത്യജീവിതത്തില്‍ സൂക്ഷിക്കപ്പെടേണ്ടവയുമാകുന്നു.  (1) അനാഥകുട്ടികളോടു നിര്‍ദ്ദയമായും പരുഷമായും പെരുമാറുക.  (2) പാവപ്പെട്ടവര്‍ക്ക് ഭക്ഷണം നല്‍കുന്ന വിഷയത്തില്‍ പ്രോത്സാഹനം നല്‍കാതിരിക്കുക.  ഈ രണ്ടു കാര്യങ്ങളെക്കുറിച്ചും ഖുര്‍ആന്‍ പലപ്പോഴും ശക്തിയായ ഭാഷയില്‍ ഉണര്‍ത്താറുള്ളതാണ്. കഴിഞ്ഞ ചില സൂറത്തുകളില്‍വെച്ച് ഇതു സംബന്ധിച്ച് ചിലതെല്ലാം നാം വായിക്കുകയും ചെയ്തിരിക്കുന്നു. അനാഥക്കുട്ടികളെ പുറംതള്ളുന്നതും സാധുക്കള്‍ക്ക് ഭക്ഷണം നല്‍കുന്നതില്‍ പ്രോത്സാഹനം നല്‍കാതിരിക്കലും മതനിഷേധത്തിന്റെ ലക്ഷണമായിട്ടാണ് അല്ലാഹു എടുത്തുകാട്ടിയിരിക്കുന്നത്. ഇതോര്‍ക്കുമ്പോള്‍, അനാഥകളെ ആദരിക്കുകയും, അവരുടെ നന്മക്ക് വേണ്ടി പരിശ്രമിക്കുകയും ചെയ്യുന്നതിന്റെയും, സാധുക്കളുടെ വിശപ്പും പട്ടിണിയും തീര്‍ക്കുകയും ആ വിഷയത്തില്‍ സേവനം അനുഷ്ടിക്കുകയും ചെയ്യുന്നതിന്റെയും, ബാധ്യത മുസ്‌ലിംകളെ സംബന്ധിച്ചിടത്തോളം എത്രമേല്‍ വമ്പിച്ചതാണെന്ന് ഊഹിക്കാവുന്നതാണ്.  (3) നമസ്കാരത്തെക്കുറിച്ചു ശ്രദ്ധയില്ലാതിരിക്കുക. ‘നമസ്കാരക്കാര്‍ക്കാണ് നാശം’ എന്നു പറഞ്ഞുകൊണ്ടാണ് ഇക്കാര്യം അല്ലാഹു ഉണര്‍ത്തുന്നത്. നമസ്കാരത്തിന്റെ നിയമപരമായ നിര്‍ബന്ധത്തിനു വിധേയരായിരിക്കുകയും എന്നിട്ട് അതിനെക്കുറിച്ച് അശ്രദ്ധരാവുകയും ചെയ്യുന്ന കപടന്മാരെപ്പറ്റിയാണ് ഈ പ്രസ്താവന എന്ന് അതില്‍ നിന്ന് മനസ്സിലാക്കാം. അവരെപ്പറ്റി هُمْ يُرَاءُونَ (അവര്‍ മറ്റുള്ളവരെ കാണിക്കുവാനായി ചെയ്യും) എന്നു പറഞ്ഞിരിക്കുന്നത് അതുകൊണ്ടാണ്. പ്രത്യക്ഷത്തില്‍ തന്നെ അവിശ്വാസികളായ ആളുകള്‍ക്ക് മറ്റുള്ളവരെ കാണിക്കുവാനായി നമസ്ക്കാരം നിര്‍വഹിക്കേണ്ടുന്ന ആവശ്യമില്ലല്ലോ. അശ്രദ്ധ പല വിധത്തിലും ആവാം. പാടേ ഉപേക്ഷിക്കുക, ചിലപ്പോള്‍ മാത്രം നമസ്കരിക്കുക, മറ്റുള്ളവരുടെ കൂട്ടത്തിലാകുമ്പോള്‍ മാത്രം നമസ്കരിക്കുക, സമയനിഷ്‌ഠ പാലിക്കാതിരിക്കുക, നമസ്കരിക്കുമ്പോള്‍ അതിലെ ഒഴിച്ചുകൂടാത്ത ഘടകങ്ങളും നിബന്ധനകളും ഗൗനിക്കാതിരിക്കുക, അന്യചിന്തകളില്‍ മുഴുകിക്കൊണ്ടു ബാഹ്യരൂപം മാത്രം കഴിച്ചുകൂട്ടുക, നമസ്കാരത്തില്‍ നാവുകൊണ്ട് ചൊല്ലുന്ന ദിക്ര്‍ – ദുആ – ഖുര്‍ആന്‍ മുതലായവയുടെ സാരം ഓര്‍ക്കാതെയും അറിയാതെയും കേവലം ഒരു ചടങ്ങായി മാത്രം നിറവേറ്റുക എന്നിവയെല്ലാംതന്നെ – ഇമാം ഇബ്‌നു കഥീര്‍ (رحمه الله) ചൂണ്ടിക്കാട്ടിയത് പോലെ – നമസ്കാരത്തെക്കുറിച്ചുള്ള അശ്രദ്ധയുടെ ഇനങ്ങളില്‍ ഉള്‍പ്പെടുന്നു. ഇവയില്‍ ഓരോന്നും പ്രത്യേകം നോക്കുമ്പോള്‍ ചിലത് ചിലതിനേക്കാള്‍ ഗൗരവം കൂടിയതോ കുറഞ്ഞതോ ആയിരിക്കുമെന്നു പറയേണ്ടതില്ല. എന്നാല്‍ ഈ ദോഷങ്ങള്‍ മുഴുവനുമോ ഏതാനുമോ ഒരാളില്‍ സമ്മേളിക്കുന്നപക്ഷം, ആ നമസ്കാരക്കാരന്‍ കപടവിശ്വാസികളുടെ ഇനത്തില്‍ പെട്ടവനാണെന്നുള്ളതില്‍ സംശയമില്ല. معاذ الله  കപടവിശ്വാസികളുടെ ലക്ഷണങ്ങള്‍ പറയുന്ന കൂട്ടത്തില്‍, മടിയന്മാരായിക്കൊണ്ടല്ലാതെ അവര്‍ നമസ്കാരം നിര്‍വഹിക്കുകയില്ലെന്നും, നമസ്കാരത്തില്‍ അവര്‍ അല്ലാഹുവിനെ അല്‍പമല്ലാതെ ഓര്‍മ്മിക്കുകയില്ലെന്നും, അതൃപ്തിയോടുകൂടിയല്ലാതെ അവര്‍ ധനം ചിലവഴിക്കുകയില്ലെന്നും അല്ലാഹു വേറെ സ്ഥലങ്ങളില്‍ പ്രസ്താവിച്ചിട്ടുള്ളതും ഇവിടെ സ്മരണീയമാകുന്നു. (സൂ: നിസാഉ് 142; സൂ: തൌബ 54).  നബി (صَلَّى اللَّهُ عَلَيْهِ وَسَلَّمَ) ഒരിക്കല്‍ പറയുകയുണ്ടായി: “അത് കപടവിശ്വാസിയുടെ നമസ്കാരമാണ്! അത് കപടവിശ്വാസിയുടെ നമസ്കാരമാണ്! അത് കപടവിശ്വാസിയുടെ നമസ്കാരമാണ്! അതായത് അവന്‍ സൂര്യനെ നോക്കി കാത്തുകൊണ്ടിരിക്കും. അങ്ങനെ, അത് പിശാചിന്റെ രണ്ടു കൊമ്പുകള്‍ക്കിടയിലായിത്തീരുമ്പോള്‍ അവന്‍ എഴുന്നേല്‍ക്കും. എന്നിട്ട് ഒരു നാലുവട്ടം കൊത്തും. അതില്‍ അല്ലാഹുവിനെ അല്‍പമാത്രമല്ലാതെ അവന്‍ ഓര്‍മിക്കുകയുമില്ല.” (ബു.മു.). സൂര്യന്‍ പിശാചിന്റെ രണ്ടു കൊമ്പുകള്‍ക്കിടയില്‍ ആകുക എന്ന് പറഞ്ഞതിന്റെ താല്‍പര്യം അസ്‌തമിക്കുവാന്‍ പോകുക എന്നത്രെ. അസ്‌തമനവേളയിലും ഉദയവേളയിലും ചില മതക്കാര്‍ സൂര്യനെ ആരാധിക്കാറുള്ളതിനെ സൂചിപ്പിച്ചുകൊണ്ടാണ് തിരുമേനി (صَلَّى اللَّهُ عَلَيْهِ وَسَلَّمَ) അങ്ങനെ പ്രസ്താവിച്ചത്. അപ്പോള്‍, കപടവിശ്വാസിയുടെ നമസ്കാരം സമയം തെറ്റിച്ചുകൊണ്ടായിരിക്കുമെന്നതിനുപുറമെ, അതു സൂര്യാരാധകരുടെ ആരാധനയുമായി സാദൃശ്യമുള്ളതായിത്തീരുകയും ചെയ്യുന്നു. നാല് കൊത്തുകൊത്തും എന്ന് പറഞ്ഞതിന്റെ താല്‍പര്യം, ആവശ്യമായ നിയമങ്ങളും മര്യാദകളും ഗൗനിക്കാതെയും, നമസ്കാരത്തിന്റെ കാതലായ വശം – അല്ലാഹുവിനെക്കുറിച്ചുള്ള സ്മരണ – പാലിക്കാതെയും കോഴി കൊത്തുംപോലെ വേഗത്തില്‍ ഒരു നാല് റക്അത്ത് കുമ്പിടും എന്നത്രെ. ‘അസര്‍’ നമസ്കാരത്തെയാണ്‌ നബി (صَلَّى اللَّهُ عَلَيْهِ وَسَلَّمَ) ഇവിടെ ഉദാഹരിച്ചത്. മറ്റു നമസ്കാരങ്ങളുടെ സ്ഥിതിയും ഇതില്‍ നിന്ന് ഊഹിക്കാമല്ലോ.  4-ാമത്തെ ലക്ഷണം, അയല്‍വാസികള്‍ സാധാരണ അന്യോന്യം പരോപകാരത്തിന് വിട്ടുകൊടുക്കാറുള്ള ചെറുതരം ഉപകരണങ്ങളെ തടയുക -അഥവാ അവ മറ്റുള്ളവര്‍ക്ക് ഉപയോഗത്തിനു വിട്ടുകൊടുക്കാതിരിക്കുക- എന്നുള്ളതാകുന്നു. ماعون (മാഊന്‍) എന്നാണ് അല്ലാഹു ഉപയോഗിച്ച വാക്ക്. ഏറെക്കുറെ വ്യത്യസ്തമായ വാചകങ്ങളിലാണെങ്കിലും, ആ വാക്കിന് പല മഹാന്മാരും നല്‍കിയിട്ടുള്ള നിര്‍വചനങ്ങളുടെ സാരമാണ് നാം മേലുദ്ധരിച്ചത്. അന്യോന്യം ഉപയോഗത്തിനുവേണ്ടി വായ്പ എന്ന നിലക്ക് ജനങ്ങള്‍ പരസ്പരം വിട്ടുകൊടുക്കാറുള്ള കുടുക്ക, കൊട്ടക്കോരി, മഴു മുതലായ അത്യാവശ്യ വസ്തുക്കള്‍ക്കാണ് റസൂല്‍ (صَلَّى اللَّهُ عَلَيْهِ وَسَلَّمَ) തിരുമേനിയുടെ കാലത്ത് ഞങ്ങള്‍ ‘മാഊന്‍’ എന്നു പറഞ്ഞിരുന്നതെന്നു ഇബ്‌നു മസ്ഊദ് (رضي الله عنها) പ്രസ്താവിച്ചതായി പല മാര്‍ഗ്ഗങ്ങളിലൂടെയും നിവേദനം ചെയ്യപ്പെട്ടിരിക്കുന്നു. ‘മാഊനില്‍’ പ്രധാനമായത് സക്കാത്തും, അതില്‍ ഏറ്റവും താണ പടിയിലുള്ളത്, തരിപ്പ, കൊട്ടക്കോരി, സൂചി എന്നിവയും ആകുന്നുവെന്ന് ഇക്രിമഃ (عكرمة – رضي) പ്രസ്താവിച്ചതായും നിവേദനം ചെയ്യപ്പെട്ടിരിക്കുന്നു. ‘മാഊനി’നെപ്പറ്റി പലരുടെയും വാചകങ്ങള്‍ ഉദ്ധരിച്ചശേഷം ഇബ്‌നു കഥീര്‍ (رحمه الله) ഇപ്രകാരം പറയുന്നു: ‘ഇക്രിമഃ (رَضِيَ اللهُ عَنْهُ) ഈ പറഞ്ഞത് നന്നായിട്ടുണ്ട്. മേലുദ്ധരിച്ച എല്ലാ പ്രസ്താവനകളും അതിലടങ്ങുന്നു. അവയെല്ലാം ചെന്നെത്തുന്നത് ഒരേ ഒരു വസ്തുതയിലേക്കാണ്. അതായത്, ധനം കൊണ്ടോ, ഉപയോഗം കൊണ്ടോ, സഹായസഹകരണം ചെയ്യാതിരിക്കുക എന്നത്രെ അത്.’  ചുരുക്കിപ്പറഞ്ഞാല്‍, താങ്കളുടെ രക്ഷിതാവിനുള്ള പ്രധാന ആരാധനയായ നമസ്കാരം പോലും നന്നായി നിര്‍വഹിക്കാത്തവരും, നഷ്‌ടം ബാധിക്കാത്ത വിധത്തിലെങ്കിലും നിത്യോപയോഗ വസ്തുക്കളെക്കൊണ്ട് ജനങ്ങള്‍ക്ക് സഹായസഹകരണം ചെയ്യാന്‍ തയ്യാറില്ലാത്തവരുമായിരിക്കും കപടവിശ്വാസികള്‍ എന്ന് സാരം. അല്ലാഹുവിന് ചെയ്യേണ്ടുന്ന മറ്റുള്ള ആരാധനകളുടെ കാര്യത്തിലും, ജനങ്ങള്‍ക്ക് നല്‍കേണ്ടുന്ന സക്കാത്ത് മുതലായ ദാനധര്‍മ്മങ്ങളിലും അവരുടെ നില കൂടുതല്‍ കൂടുതല്‍ ശോചനീയമായിരിക്കുമെന്നു വ്യക്തമാണ്. ഇങ്ങിനെയുള്ളവര്‍ വല്ലപ്പോഴുമൊക്കെ വലിയ ആരാധകന്മാരായി ചമഞ്ഞേക്കാം. അല്ലെങ്കില്‍ ഏതെങ്കിലും നല്ല വിഷയത്തില്‍ ‘വന്‍ തുക’കള്‍ സംഭാവനകള്‍ നല്‍കി ‘ഉദാരമതി’കളായി പ്രത്യക്ഷപ്പെട്ടെന്നും വന്നേക്കാം. പക്ഷെ, ആത്മാര്‍ത്ഥതയും നിഷ്കളങ്കതയുമല്ല, പേരും കീര്‍ത്തിയുമായിരിക്കും അവരുടെ ലക്‌ഷ്യം. ചിലപ്പോള്‍ ഏതെങ്കിലും സ്വാര്‍ത്ഥം നേടുവാനുള്ള മാര്‍ഗമായിട്ടോ ഏതെങ്കിലും നിര്‍ബന്ധത്തിന് വഴങ്ങിയോ ആയിരിക്കാം അത്. ഇങ്ങിനെയുള്ള കര്‍മങ്ങളൊന്നും അല്ലാഹുവിങ്കല്‍ വിലപ്പോകുകയില്ലെന്ന് സ്പഷ്ടമാണ്.  തന്റെ കൊട്ടക്കോരികൊണ്ട് അല്‍പം വെള്ളം കോരുവാന്‍, തന്റെ പേനകൊണ്ട് എന്തെങ്കിലുമൊന്ന് എഴുതുവാന്‍, തന്റെ മണ്‍വെട്ടി കൊണ്ട് കുറച്ചുസമയം മണ്ണുകൊത്തുവാന്‍, തന്റെ പറമ്പില്‍കൂടി വല്ല ചുമടുംകൊണ്ട് നടന്നുപോകുവാന്‍, സ്ഥലം ഒഴിവായിക്കൊണ്ട് പോകുന്ന തന്റെ വാഹനത്തില്‍ കാല്‍നടപോകുന്ന ക്ഷീണിച്ച ഒരു സഹോദരന് അൽപനേരം കയറിയിരിക്കുവാന്‍, പൊതുസ്ഥലങ്ങളിലും പൊതുവാഹനങ്ങളിലും ലേശമൊന്ന് നീങ്ങികൊടുത്ത് മറ്റൊരാള്‍ക്ക് ഇരിക്കുവാനുള്ള സൗകര്യം ഉണ്ടാക്കിക്കൊടുക്കുവാന്‍ എന്നിങ്ങനെയുള്ള നിസ്സാരകാര്യങ്ങളില്‍ പോലും സന്മനസ്സുകാണിക്കാത്ത പലരെയും ധാരാളം കാണാവുന്നതാണ്. പട്ടിണികൊണ്ടോ മഹാരോഗം മുതലായവകൊണ്ടോ ഗതിമുട്ടി കഷ്ടപ്പെട്ട് സഹായത്തിന് യാചിച്ചു വരുന്നവരെ നിര്‍ദ്ദയം ആട്ടിക്കളയുന്നവരും ദുര്‍ല്ലഭമല്ല. അതേ സമയം അത്തരം വ്യക്തികളില്‍പ്പെട്ട ചിലര്‍പോലും സാധുസംരക്ഷണത്തിനും അഗതിശുശ്രൂഷകള്‍ക്കും വേണ്ടിയുള്ള സ്ഥാപനങ്ങള്‍ക്കോ മറ്റോ വന്‍തുകകള്‍ സംഭാവന ചെയ്യുകയും ചെയ്തേക്കും! ഇത്തരം ‘വമ്പിച്ച ഔദാര്യ’ങ്ങള്‍ അല്ലാഹുവിന്റെ പ്രീതിയോ പ്രതിഫലമോ ഉന്നംവെച്ചുകൊണ്ടുള്ളതാവാന്‍ തരമില്ല. അല്ലാഹുവിങ്കല്‍ നിന്നുള്ള പ്രതിഫലം പ്രതീക്ഷിക്കുവാന്‍ അതില്‍ വകയുമില്ല. കാരണം, അതില്‍ അവര്‍ക്ക് ഉദ്ദേശശുദ്ധിയില്ലെന്നാണ് അവരുടെ മറ്റു ചെയ്തികള്‍ തെളിയിക്കുന്നത്. അല്ലാഹുവിന്റെ നോട്ടം ഹൃദയത്തിലേക്കാണല്ലോ. യഥാര്‍മായ സേവനതല്പ‍രതയും, ഉദാരമനസ്കതയും ഉള്ളവര്‍ സന്ദര്‍ഭത്തിനും, കഴിവിനും അനുസരിച്ച് കിട്ടുന്ന അവസരം ഉപയോഗപ്പെടുത്തുവാന്‍ ശ്രമിക്കേണ്ടതാണ്. വലുപ്പചെറുപ്പമോ രഹസ്യപരസ്യമോ, മുഹൂര്‍ത്തവ്യത്യാസമോ നോക്കേണ്ടതില്ല; നോക്കുന്നതുമല്ല. والله اعلم  [ومن الله التوفيق لما يحب ويرضي وله الحمد والمنة]"
  107,6,"6202"
  107,7,"6202"
  108,1,"നിശ്ചയമായും, നാം നിനക്ക് ധാരാളം (നന്മകള്‍) നല്‍കിയിരിക്കുന്നു. ആകയാല്‍, നിന്റെ റബ്ബിനു നീ നമസ്കരിക്കുകയും (ബലി) അറുക്കുകയും ചെയ്യുക. നിശ്ചയമായും നിന്നോടു വിദ്വേഷം വെക്കുന്നവന്‍ തന്നെയാണ് വാലറ്റവന്‍ [ഭാവിയില്ലാത്തവന്‍].   الكوثر (കൗഥര്‍) എന്നാല്‍ ‘ധാരാളമുള്ളത്, ധാരാളമായ നന്മ, വലിയ ധര്‍മ്മിഷ്ടന്‍’ എന്നൊക്കെ അര്‍ത്ഥമാകുന്നു. ഇബ്നു അബ്ബാസ്, ഇക്രിമഃ, സഈദുബ്നു ജുബൈര്‍, മുജാഹിദ്, ഹസന്‍ ബസരീ (رضي الله عنهم أجمعين) മുതലായ പലരും الخير الكثير (ധാരാളമായ നന്മ) എന്നാണ് ഇവിടെ അര്‍ത്ഥം കല്‍പ്പിച്ചിരിക്കുന്നത്. ഇഹത്തില്‍ വെച്ചും പരത്തില്‍ വെച്ചും നബി (صَلَّى اللَّهُ عَلَيْهِ وَسَلَّمَ)ക്കു അല്ലാഹു ചെയ്തു കൊടുത്ത അനുഗ്രഹങ്ങള്‍ ധാരാളക്കണക്കിലുണ്ടെന്ന് പറയേണ്ടതില്ലല്ലോ. സ്വര്‍ഗത്തില്‍ അല്ലാഹു നബി (صَلَّى اللَّهُ عَلَيْهِ وَسَلَّمَ) തിരുമേനിക്കു നല്‍കുന്ന ‘ഹൗള്വുല്‍ കൗഥര്‍’ (الحوض الكوثر) എന്ന അരുവി – അല്ലെങ്കില്‍ തടാകം – ആണ് അതു കൊണ്ടുദ്ദേശ്യമെന്നും പല മഹാന്മാരും പ്രസ്താവിച്ചിട്ടുണ്ട്. ഇബ്നുകഥീര്‍ (رحمه الله) ചൂണ്ടിക്കാട്ടിയതുപോലെ, ഇതും ഇതല്ലാത്തതും അടക്കം അല്ലാഹു നബി (صَلَّى اللَّهُ عَلَيْهِ وَسَلَّمَ)ക്കു നല്‍കിയ എല്ലാ അനുഗ്രഹങ്ങളും ആ വാക്കില്‍ അടങ്ങുന്നുവെന്ന് വെക്കുന്നതിനാണ് കൂടുതല്‍ ഔചിത്യം കാണുന്നത്. ആ കണക്കറ്റ അനുഗ്രങ്ങളില്‍ പ്രധാനമായ ഒന്നാണ് ‘ഹൗള്വുല്‍ കൗഥര്‍’എന്നുള്ളതില്‍ സംശയമില്ല.  ആയിശ (رضي الله عنها) യോടു انااعطيناك الكوثر (നിനക്കു നാം ‘കൗഥര്‍’ നല്‍കിയിരിക്കുന്നു) എന്ന വചനത്തെപ്പറ്റി ചോദിക്കപ്പെട്ടപ്പോള്‍, ‘അതു നിങ്ങളുടെ നബിക്ക് (സ്വര്‍ഗത്തില്‍) നല്‍കപ്പെട്ടിട്ടുള്ള അരുവിയാണ്’ എന്ന് മറുപടി പറഞ്ഞതായി ഇമാം ബുഖാരി (رحمه الله) ഉദ്ധരിച്ചിരിക്കുന്നു. റസൂല്‍ (صَلَّى اللَّهُ عَلَيْهِ وَسَلَّمَ) പറഞ്ഞതായി ഇബ്നു ഉമര്‍ (رضي الله عنه) നിവേദനം ചെയ്യുന്നു: ‘എന്റെ ഹൗള്വു’ ഒരു മാസത്തെ വഴി അകലമുള്ളതാണ്. അതിന്റെ ഭാഗങ്ങള്‍ സമമാണ്, (സമചതുരത്തിലാണ്) അതിലെ വെള്ളം പാലിനേക്കാള്‍ വെള്ളയായതും, അതിന്റെ വാസന കസ്തൂരിയേക്കാള്‍ നല്ലതും, അതിലെ കൂജ (പാനപാത്രം)കള്‍ ആകാശത്തെ നക്ഷത്രങ്ങള്‍ കണക്കെയുള്ളതുമാകുന്നു. അതില്‍ നിന്ന്‍ ആരെങ്കിലും കുടിക്കുന്ന പക്ഷം അവന് ഒരു കാലത്തും ദാഹം ഉണ്ടാകുകയില്ല.’ (ബു.മു.) വേറെയും ഹദീസുകള്‍ ‘ഹൗള്വുല്‍ കൗഥറി’നെ സംബന്ധിച്ചു വന്നിരിക്കുന്നു. സ്ഥല ദൈര്‍ഘ്യം ഭയന്ന് കൂടുതല്‍ ഉദ്ധരിക്കുന്നില്ല. നബി (صَلَّى اللَّهُ عَلَيْهِ وَسَلَّمَ)ക്കു ശേഷം മതത്തില്‍ അനാചാരങ്ങള്‍ ഉണ്ടാക്കിത്തീര്‍ത്തവര്‍ക്ക്‌ അതില്‍ നിന്ന് കുടിക്കുവാന്‍ സാധിക്കുന്നതല്ലെന്ന് ബുഖാരി (رحمه الله) ഉദ്ധരിച്ച വേറെ ഒരു ഹദീസില്‍ വന്നിട്ടുള്ളത് ഇവിടെ പ്രത്യേകം പ്രസ്താവ്യമാകുന്നു.  മറ്റുള്ള പ്രവാചകന്മാര്‍ക്ക് ലഭിച്ചത് പോലെയുള്ള അനുഗ്രഹങ്ങള്‍ക്ക്‌ പുറമെ നബി (صَلَّى اللَّهُ عَلَيْهِ وَسَلَّمَ) തിരുമേനിക്കു പ്രത്യേകമായി ഇഹത്തിലും പരത്തിലും അല്ലാഹു നല്‍കിയിട്ടുള്ള അനുഗ്രഹങ്ങള്‍ നിരവധിയാണ്. അതുകൊണ്ട് അതിനു നന്ദിയായി നമസ്കാരകര്‍മവും, ബലികര്‍മവും നിര്‍വ്വഹിക്കണമെന്ന് ഈ സുറത്ത് മുഖേന അല്ലാഹു തിരുമേനിക്കു ഉപദേശം നല്‍കുന്നു. ഈ ഉപദേശം നബി (صَلَّى اللَّهُ عَلَيْهِ وَسَلَّمَ) തിരുമേനി വേണ്ടും വണ്ണം സ്വീകരിച്ചുവന്നിട്ടുണ്ട് താനും. രാത്രിയില്‍ അധിക സമയം നിന്ന് നമസ്കരിക്കുന്നതുമൂലം അവിടുത്തെ കാലില്‍ നീരുകെട്ടിപ്പോകുമായിരുന്നു. അവിടുത്തെ പാപങ്ങള്‍ അല്ലാഹു പൊറുത്ത് തന്നിരിക്കെ ഇത്രത്തോളം വിഷമിക്കുന്നത് എന്തിനാണെന്ന് ആയിശ (رضي الله عنها) ചോദിച്ചപ്പോള്‍ ‘ഞാന്‍ ഒരു നന്ദിയുള്ള അടിമ ആകേണ്ടതല്ലേ?!’ എന്നായിരുന്നു അവിടുന്ന് മറുപടി പറഞ്ഞത്. നമസ്കാരം വര്‍ദ്ധിപ്പിക്കുന്നതില്‍ തിരുമേനിക്കുണ്ടായിരുന്ന അതീവ താല്‍പര്യം പ്രസിദ്ധമാണ്. മൃഗബലി നടത്തുന്ന കാര്യത്തിലും തിരുമേനി മുന്‍പന്തിയില്‍ തന്നെയായിരുന്നു. വലിയ പെരുന്നാളിലും, ഹജ്ജിന്റെയും ഉംറഃയുടെയും അവസാനത്തിലും ധാരാളം ബലികര്‍മം നടത്തുക അവിടുത്തെ പതിവായിരുന്നു.  നബി (صَلَّى اللَّهُ عَلَيْهِ وَسَلَّمَ) തിരുമേനിയെ അവിടുത്തെ പ്രബോധന സംരംഭത്തില്‍ നിന്ന് പിന്തിരിപ്പിക്കുവാന്‍ തങ്ങള്‍ പ്രയോഗിക്കുന്ന എല്ലാ അടവുകളും പരാജയപ്പെടുന്നതില്‍ ക്ഷുഭിതരായ ശത്രുക്കള്‍ തിരുമേനിയെക്കുറിച്ചു പലതും പറഞ്ഞുകൊണ്ടിരിക്കും. അക്കൂട്ടത്തില്‍, ‘മുഹമ്മദ് അധികം താമസിയാതെ മരണമടയും, അതോടെ ഈ പുത്തന്‍ പ്രസ്ഥാനവും നശിച്ചുകൊള്ളും, അവനു ആണ്‍മക്കള്‍ ജീവിക്കുന്നില്ല, അതു കൊണ്ടു അവന്റെ പ്രാതിനിധ്യം ഏറ്റെടുക്കുവാന്‍ ആളുണ്ടാകുകയില്ല. ആകയാല്‍ അവന്‌ ഇവിടെ ഭാവിയില്ല’ എന്നൊക്കെപ്പറഞ്ഞു അവര്‍ കൃതാര്‍ത്ഥത അടയും. ഇവരെക്കുറിച്ചാണ് അവസാനത്തെ സൂക്തത്തില്‍ പ്രസ്താവിക്കുന്നത്. യഥാര്‍ത്ഥത്തില്‍ സംഭവിക്കുവാന്‍ പോകുന്നത് നേരെ മറിച്ചാണ്, നബി (صَلَّى اللَّهُ عَلَيْهِ وَسَلَّمَ)യോട് വിദ്വേഷവും പകയും വെച്ചു പുലര്‍ത്തുന്ന അക്കൂട്ടരാണ് വാലറ്റവര്‍, അവര്‍ക്കാണ് പിന്തുടര്‍ച്ചയില്ലാത്തത്, അവരുടെ പേരും പ്രശസ്തിയുമാണ് നശിക്കാന്‍ പോകുന്നത്. നബി (صَلَّى اللَّهُ عَلَيْهِ وَسَلَّمَ)യുടെ പിന്തുടര്‍ച്ചയും സ്മരണയും പ്രശസ്തിയുമെല്ലാം തന്നെ ലോകാവസാനം വരെ നിലനില്‍ക്കാതിരിക്കയില്ല എന്നൊക്കെയാണ് അവസാനത്തെ വചനത്തില്‍ സൂചിപ്പിക്കുന്നത്. സംഭവിച്ചതും അങ്ങിനെത്തന്നെ. والله اعلم  (ولله الحمد والمنة)"
  108,2,"6205"
  108,3,"6205"
