tafsir[6]{c,v,t}:
  9,112,"അവരിലുണ്ട്‌, ദാനധര്‍മങ്ങളുടെ (വിനിയോഗ) കാര്യത്തില്‍ നിന്നെ (ആക്ഷേപിച്ചു) കുറവാക്കുന്ന ചിലര്‍. എന്നാല്‍ അതില്‍ നിന്ന്‌ അവര്‍ക്ക്‌ കൊടുക്കപ്പെടുന്നപക്ഷം, അവര്‍ തൃപ്‌തിപ്പെടും; അവര്‍ക്കതില്‍ നിന്ന്‌ കൊടുക്കപ്പെട്ടില്ലെങ്കിലോ, അപ്പോള്‍ (അതാ) അവര്‍ ക്രോധിക്കുന്നു!   കഴിഞ്ഞ വചനത്തില്‍ സൂചിപ്പിച്ച മഹാഭാഗ്യവാന്മാരുടെ എട്ട്‌ സവിശേഷതകളാണ്‌ ഈ വചനത്തില്‍ പ്രസ്‌താവിച്ചത്‌.  (1) പശ്ചാത്താപം: അഥവാ പാപം, ദുര്‍ന്നടപ്പ്‌, കപടവിശ്വാസം, അവിശ്വാസം എന്നിവയില്‍ നിന്നെല്ലാം ഖേദിച്ചുമടങ്ങുക. പശ്ചാത്താപം യഥാര്‍ഥമായിരിക്കുന്നപക്ഷം, അതിനുശേഷം ആദ്യം ചെയ്‌ത ആ തെറ്റുകുറ്റങ്ങള്‍ പിന്നീട്‌ ആവര്‍ത്തിക്കപ്പെടുകയില്ലതാനും.  (2) അല്ലാഹുവിന്‌ ആരാധനാകര്‍മങ്ങള്‍ ചെയ്യുക: മനസാ വാചാ കര്‍മണാ ചെയ്യപ്പെടേണ്ടതും, നിര്‍ബന്ധമായി കല്‍പിക്കപ്പെട്ടതും, ഐച്ഛികമായി കല്‍പിക്കപ്പെട്ടതുമായ ആരാധനാ കര്‍മങ്ങള്‍ സമയോചിതം നടത്തിപ്പോരുക.  (3) സ്‌തുതികീര്‍ത്തനം ചെയ്യുക: നാവുകൊണ്ടും മനസ്സുകൊണ്ടും ചെയ്യപ്പെടാവുന്ന ഒരു പ്രധാന ആരാധനാകര്‍മമത്രെ അല്ലാഹുവിനെ സ്‌തുതിക്കല്‍. നബി (صَلَّى اللَّهُ عَلَيْهِ وَسَلَّمَ) പറഞ്ഞതായി ഇബ്‌നു ഉമര്‍ (رضي الله عنه) ഉദ്ധരിക്കുന്നു: സ്‌തുതി നന്ദിയുടെ തലയാകുന്നു (പ്രധാന വിഭാഗമാണ്‌) അല്ലാഹുവിനെ ‘സ്‌തുതിക്കാത്തവന്‍ അവനോട്‌ നന്ദി കാണിക്കയില്ല ‘നബി (صَلَّى اللَّهُ عَلَيْهِ وَسَلَّمَ) പറഞ്ഞതായി ഇബ്‌നു അബ്ബാസ്‌ (رضي الله عنه) ഉദ്ധരിക്കുന്നു: ‘ക്വിയാമത്തുനാളില്‍ ആദ്യം സ്വര്‍ഗത്തിലേക്ക്‌ വിളിക്കപ്പെടുന്നവര്‍ സന്തോഷത്തിലും സന്താപത്തിലും അല്ലാഹുവിനെ സ്‌തുതിക്കുന്നവരായിരിക്കും.’ (رواهما البيهقى فى شعب الايمان)  (4) നോമ്പ്‌ -അല്ലെങ്കില്‍ സഞ്ചാരം: അല്ലാഹു ഉപയോഗിച്ച വാക്ക്‌ السَّائِحُونَ എന്നാകുന്നു. ഭൂമിയിലൂടെ സഞ്ചാരം നടത്തുക എന്നത്രെ ഇതിന്‍റെ ധാതുവായ سِيَاحَة (സിയാഹത്തി)ന്‍റെ അര്‍ഥം. സഞ്ചാരികള്‍ ഭക്ഷണം മുതലായ സുഖസൗകര്യങ്ങളില്‍ ത്യാഗം വരിക്കുന്നവരും, ബുദ്ധിമുട്ടുകള്‍ സഹിക്കുന്നവരുമായിരിക്കുമല്ലോ. ആ നിലക്ക്‌ നോമ്പുകാര്‍ എന്നും, ഹിജ്‌റഃ പോകുന്നവര്‍ എന്നും, സമരശീലന്മാര്‍ എന്നും, ഇസ്‌ലാമിനെക്കുറിച്ച്‌ പഠിക്കുക മുതലായ സദുദ്യമങ്ങള്‍ക്കുവേണ്ടി യാത്ര ചെയ്യുന്നവര്‍ എന്നുമൊക്കെ അതിന്‌ വിവക്ഷ നല്‍കപ്പെട്ടുകാണാം. ഇതെല്ലാം ഉള്‍ക്കൊള്ളുന്ന ഒരു സാമാന്യാര്‍ഥമാണ്‌ ഇവിടെ ഉദ്ദേശ്യമെന്നും വരാം. എങ്കിലും ഭൂരിഭാഗം വ്യാഖ്യാതാക്കളും നോമ്പുകാര്‍ എന്നാണ്‌ വിവക്ഷ നല്‍കിക്കാണുന്നത്‌. ദേശസഞ്ചാരികളെപ്പോലെയുള്ള ത്യാഗങ്ങളെല്ലാം അനുഷ്‌ഠിക്കുന്നവരാണല്ലോ നോമ്പുകാരും. കൂടാതെ, ‘ഈ സമുദായത്തിന്‍റെ ‘സിയാഹത്ത്‌’ നോമ്പ്‌ നോല്‍ക്കുകയാണ്‌’ എന്ന്‌ ആഇശഃ (رضي الله عنها) പറഞ്ഞതായി ഇബ്‌നുജരീര്‍ (رحمه الله) രിവായത്ത്‌ ചെയ്‌തിട്ടുമുണ്ട്‌. ഇതിനെ ബലപ്പെടുത്തുന്ന ചില രിവായത്തുകള്‍ വേറെയും കാണാം. അതുകൊണ്ട്‌ ഇവിടെ ‘നോമ്പുകാര്‍’ എന്നുള്ള അര്‍ഥമാണ്‌ കൂടുതല്‍ ശരിയായിട്ടുള്ളതെന്ന്‌ പലരും ചൂണ്ടിക്കാട്ടുന്നു. الّله اعلم  (5, 6) റുകൂഉം, സുജൂദും (കുമ്പിട്ടു നമസ്‌കാരവും, സാഷ്‌ടാംഗ നമസ്‌കാരവും) ചെയ്യുക. നമസ്‌കാരത്തില്‍ അനുഷ്‌ഠിക്കപ്പെടേണ്ടുന്ന ശാരീരികമായ രണ്ട്‌ പ്രധാന ഘടകങ്ങളാണ്‌ റുകൂഉം സുജൂദും. അതുകൊണ്ടാണ്‌ അവ രണ്ടും പ്രത്യേകം എടുത്തുപറഞ്ഞിരിക്കുന്നത്‌. നമസ്‌കാരത്തെ ഉദ്ദേശിച്ചു ഈ രണ്ട്‌ ഘടകങ്ങളെയുംപോലെ മറ്റൊരു പ്രധാന ഘടകമായ നിറുത്തത്തെ (قيام)യും ക്വുര്‍ആനില്‍ ഉപയോഗിക്കാറുണ്ട്‌. ഇതിനൊരു ഉദാഹരണം 108-ാം വചനത്തില്‍ കണ്ടുവല്ലോ.  (7) സദാചാരപരമായ നല്ല കാര്യങ്ങളെ ഉപദേശിക്കലും, ദുരാചാരപരമായ ചീത്ത കാര്യങ്ങളെ വിരോധിക്കലും. ഈ രണ്ടു ഗുണങ്ങളെയും സംബന്ധിച്ച്‌ ക്വുര്‍ആനിലും ഹദീഥിലും വളരെയധികം പ്രസ്‌താവനകള്‍ കാണാവുന്നതാണ്‌. രണ്ടും പരസ്‌പരം ബന്ധപ്പെട്ടതും, ഒന്നു മറ്റേതിന്‍റെ അനിവാര്യഫലവുമാകകൊണ്ട്‌ രണ്ടുംകൂടി ഒന്നായി എണ്ണിയിരിക്കുകയാണ്‌.  (8) അല്ലാഹു നിയമിച്ച നിയമാതിര്‍ത്തികളെ കാത്തുസൂക്ഷിക്കുക. അഥവാ, അവയെ മറികടക്കുകയോ ലംഘിക്കുകയോ, ദുര്‍വ്യാഖ്യാനം ചെയ്യുകയോ ചെയ്യാതെ തികച്ചും പാലിക്കുക. മേല്‍ പ്രസ്‌താവിച്ച ഗുണങ്ങളടക്കമുള്ള എല്ലാ സദാചാരമൂല്യങ്ങള്‍ക്കും ബാധകമാകുന്ന ഒരു അടിസ്ഥാനമത്രെ ഈ അവസാനം പറഞ്ഞ ഗുണം. ഈ എട്ട്‌ ഗുണങ്ങളോടുകൂടിയ സത്യവിശ്വാസികള്‍ക്ക്‌ സന്തോഷവാര്‍ത്ത അറിയിക്കണം (وَبَشِّرِ الْمُؤْمِنِينَ) എന്നും അവസാനമായി നബി (صَلَّى اللَّهُ عَلَيْهِ وَسَلَّمَ)യോട്‌ കല്‍പിക്കുന്നു. ഇന്ന വിഷയത്തെക്കുറിച്ചുള്ള സന്തോഷവാര്‍ത്ത എന്ന്‌ വ്യക്തമാക്കപ്പെട്ടിട്ടില്ലാത്ത സ്ഥിതിക്ക്‌ ഇഹത്തിലും പരത്തിലും നന്മയുടെതായ എല്ലാ സന്തോഷവാര്‍ത്തയും അറിയിക്കപ്പെടുവാന്‍ അര്‍ഹരാണവര്‍ എന്നാണത്‌ സൂചിപ്പിക്കുന്നത്‌. وَللهُ اَعْلَم"
  9,113,"അല്ലാഹുവും, അവന്‍റെ റസൂലും അവര്‍ക്ക്‌ നല്‍കിയത്‌ അവര്‍ തൃപ്‌തിപ്പെടുകയും, അവര്‍ (ഇങ്ങിനെ) പറയുകയും ചെയ്‌തിരുന്നെങ്കില്‍! `ഞങ്ങള്‍ക്ക്‌ അല്ലാഹു മതി; അല്ലാഹുവിന്‍റെ അനുഗ്രഹത്തില്‍ നിന്ന്‌ അവനും അവന്‍റെ റസൂലും (വഴിയെ) ഞങ്ങള്‍ക്ക്‌ നല്‍കിക്കൊള്ളും; നിശ്ചയമായും ഞങ്ങള്‍, അല്ലാഹുവിങ്കലേക്ക്‌ ആഗ്രഹം സമര്‍പ്പിക്കുന്നവരാകുന്നു.' [എന്നാല്‍ അതവര്‍ക്ക്‌ വളരെ നന്നായിരുന്നേനെ!] നിങ്ങളെ തൃപ്‌തിപ്പെടുത്തുവാന്‍ വേണ്ടി നിങ്ങളോട്‌ അവര്‍ അല്ലാഹുവിനെക്കൊണ്ട്‌ ശപഥം ചെയ്യുന്നു. അല്ലാഹുവും അവന്‍റെ റസൂലുമത്രെ അവര്‍ തൃപ്‌തിപ്പെടുത്തുവാന്‍ ഏറ്റവും അര്‍ഹരായവര്‍, അവര്‍ സത്യവിശ്വാസികളാണെങ്കില്‍.   സത്യവിശ്വാസം സ്വീകരിക്കാത്ത മുശ്‌രിക്കുകളില്‍നിന്നും കപടവിശ്വാസികളില്‍നിന്നും ബന്ധം വിടര്‍ത്തിക്കൊണ്ടുള്ള പരാമര്‍ശങ്ങളാണല്ലോ ഈ സൂറത്തിലെ അധിക ഭാഗവും. അവര്‍ അതേ നിലയില്‍ തന്നെ മരണപ്പെട്ടുകഴിഞ്ഞാല്‍, അവരുടെ മരണശേഷവും അതേ നില തുടരേണ്ടതുണ്ടെന്നും ഈ വചനം ഉല്‍ബോധിപ്പിക്കുന്നു. ഏറ്റവും അടുത്ത ബന്ധുക്കളായ മാതാപിതാക്കള്‍ക്കുപോലും, അവര്‍ അവിശ്വാസികളാണെന്ന്‌ വ്യക്തമായിക്കഴിഞ്ഞാല്‍, അവരുടെ പാപമോചനത്തിനുവേണ്ടി പ്രാര്‍ത്ഥിക്കുവാന്‍ നബി (صَلَّى اللَّهُ عَلَيْهِ وَسَلَّمَ) ക്കാകട്ടെ, സത്യവിശ്വാസികള്‍ക്കാകട്ടെ പാടില്ലെന്ന്‌ അല്ലാഹു സ്‌പഷ്‌ടമായി പ്രസ്‌താവിക്കുന്നു. (*) അവിശ്വാസികളായി മരണപ്പെടുന്നവര്‍ക്ക്‌ അല്ലാഹു പൊറുത്തുകൊടുക്കുകയില്ലെന്നും, അവര്‍ നരകത്തിന്‍റെ ആള്‍ക്കാരാണെന്നുമുള്ളത്‌ അല്ലാഹുവിന്‍റെ മാറ്റമില്ലാത്ത തീരുമാനമാകുന്നു. (2:217; 4:48 മുതലായവ നോക്കുക.) ഒരു വ്യക്തി എത്ര കടുത്ത അവിശ്വാസിയാണെങ്കിലും അയാളുടെ മരണത്തിനുമുമ്പ്‌ സത്യത്തിലേക്ക്‌ മടങ്ങുവാനുള്ള സാദ്ധ്യത എപ്പോഴും നിലവിലുണ്ടായിരിക്കും. അതുകൊണ്ട്‌ അയാള്‍ അവിശ്വാസിയായിക്കൊണ്ട്‌ തന്നെ മരണമടയുമ്പോള്‍ മാത്രമേ അയാള്‍ അല്ലാഹുവിന്‍റെ ശത്രുവാണ്‌ -അഥവാ അവിശ്വാസിയാണ്‌- എന്നും, നരകത്തിന്‍റെ ആളാണെന്നും തീരുമാനിക്കുവാന്‍ നിവൃത്തിയുള്ളൂ. അല്ലാത്തപക്ഷം, അല്ലാഹുവിങ്കല്‍ നിന്നും പ്രത്യേകം വഹ്‌യ്‌ ലഭിക്കണം. ഇത്‌ നബി (صَلَّى اللَّهُ عَلَيْهِ وَسَلَّمَ) യുടെ കാലശേഷം സംഭവ്യവുമല്ല.   (*) മാതാപിതാക്കളോടും മറ്റും ഇഹത്തില്‍വെച്ചു നല്ല നിലയില്‍ പെരുമാറേണ്ടതുണ്ടെന്ന വസ്‌തുതയും ഈ നിരോധവും തമ്മില്‍ പൊരുത്തക്കേടൊന്നുമില്ല. രണ്ടും വെവ്വേറെ കാര്യങ്ങളാകുന്നു.   നബി (صَلَّى اللَّهُ عَلَيْهِ وَسَلَّمَ) യും സത്യവിശ്വാസികളും ഇബ്‌റാഹീം നബി (عليه السلام)യുടെ മാതൃക സ്വീകരിക്കുവാന്‍ കല്‍പിക്കപ്പെട്ടവരാകുന്നു. അദ്ദേഹം അദ്ദേഹത്തിന്‍റെ പിതാവിന്നുവേണ്ടി പാപമോചനം തേടുകയുണ്ടായിട്ടുണ്ട്‌താനും. (തൗഹീദിലേക്കുള്ള അദ്ദേഹത്തിന്‍റെ ക്ഷണം നിരസിച്ചുകൊണ്ട്‌ പിതാവ്‌ അദ്ദേഹത്തെ ആട്ടിവിട്ടപ്പോള്‍, ഞാന്‍ നിങ്ങള്‍ക്ക്‌ വേണ്ടി റബ്ബിനോട്‌ പാപമോചനം തേടുന്നതാണെന്ന്‌ അദ്ദേഹം പറഞ്ഞിരുന്നതായി സൂഃ മര്‍യം 47-ല്‍ കാണാം.) എന്നാല്‍, ഈ കാര്യത്തില്‍ അദ്ദേഹത്തെ മാതൃകയാക്കേണ്ടതില്ലെന്നും, പിതാവിനുവേണ്ടി അദ്ദേഹം പാപമോചനം തേടിയത്‌ പിതാവിനോട്‌ അദ്ദേഹം ചെയ്‌തിരുന്ന ഒരു വാഗ്‌ദത്തം നിമിത്തമായിരുന്നുവെന്നും, പിന്നീട്‌ പിതാവ്‌ അല്ലാഹുവിന്‍റെ ശത്രു-അവിശ്വാസി-തന്നെയാണെന്ന്‌ അദ്ദേഹത്തിന്‌ വ്യക്തമായെന്നും, അതോടെ അദ്ദേഹം നിറുത്തല്‍ ചെയ്‌തുവെന്നും അല്ലാഹു വ്യക്തമാക്കുന്നു. ഈ വിഷയം സൂഃ മുംതഹനഃ 4ലും പ്രസ്‌താവിച്ചുകാണാം.  സഈദുബ്‌നുല്‍മുസയ്യബ്‌ (رضي الله عنه) തന്‍റെ പിതാവില്‍നിന്ന്‌ ഇങ്ങിനെ ഉദ്ധരിച്ചിരിക്കുന്നു: അബൂത്വാലിബിന്‌ മരണം ആസന്നമായപ്പോള്‍ നബി (صَلَّى اللَّهُ عَلَيْهِ وَسَلَّمَ) അവിടെ കടന്നുചെന്നു. അദ്ദേഹത്തിന്‍റെ അടുക്കല്‍ അബൂജഹലും, അബ്‌ദുല്ലാഹിബ്‌നു അബീഉമയ്യത്തും ഉണ്ടായിരുന്നു. തിരുമേനി പറഞ്ഞു: ‘പിതൃവ്യരേ, നിങ്ങള്‍ ‘ലാഇലാഹ ഇല്ലല്ലാഹു’ എന്ന്‌ പറയുവിന്‍. അതെ, നിങ്ങള്‍ക്കുവേണ്ടി അല്ലാഹുവിന്‍റെ അടുക്കല്‍ എനിക്കു ന്യായം പറയുവാനുള്ള ഒരു വാക്ക്‌!’ ആ രണ്ടുപേരും പറഞ്ഞു: ‘താങ്കള്‍ അബ്‌ദുല്‍ മുത്ത്വലിബിന്‍റെ മാര്‍ഗം വിട്ടുകളയുകയോ?!’ റസൂല്‍ ആ വാക്ക്‌ അദ്ദേഹത്തിന്‌ വെച്ചു കാട്ടിക്കൊണ്ടും, ആ രണ്ടുപേരും അവരുടെ വാക്ക്‌ ആവര്‍ത്തിച്ചുകൊണ്ടുമിരുന്നു. അവസാനം അദ്ദേഹം അവരോട്‌ സംസാരിച്ചത്‌ ‘അബ്‌ദുല്‍ മുത്ത്വലിബിന്‍റെ മാര്‍ഗത്തില്‍’ എന്നായിരുന്നു. ‘ലാഇലാഹ ഇല്ലല്ലാഹു’ എന്ന്‌ പറഞ്ഞില്ല. അപ്പോള്‍ റസൂല്‍ പറഞ്ഞു: ‘അല്ലാഹുവാണ! നിങ്ങളെക്കുറിച്ച്‌ എന്നെ വിലക്കപ്പെടാത്ത കാലത്തോളം ഞാന്‍ നിങ്ങള്‍ക്കുവേണ്ടി പാപമോചനം തേടുന്നതാണ്‌. അങ്ങനെ, …..مَا كَانَ لِلنَّبِيِّ അല്ലാഹു എന്നുള്ള (ഈ) വചനം അവതരിപ്പിച്ചു. അബൂത്വാലിബിന്‍റെ വിഷയത്തില്‍ إِنَّكَ لَا تَهْدِي مَنْ أَحْبَبْتَ (നീ ഇഷ്‌ടപ്പെടുന്നവരെ നീ നേര്‍മാര്‍ഗത്തിലാക്കുകയില്ല. എങ്കിലും, അല്ലാഹു, അവന്‍ ഉദ്ദേശിക്കുന്നവരെ നേര്‍മാര്‍ഗത്തിലാക്കുന്നതാണ്‌. (28:56) എന്നും അവതരിച്ചു.  അഹ്‌മദ്‌, ബുഖാരീ, മുസ്‌ലിം (رَحِمَهُمُ الله) മുതലായവര്‍ ഉദ്ധരിച്ചതാണ്‌ പ്രസ്‌തുത ഹദീഥ്‌. അബൂത്വാലിബിന്‍റെ മരണം ഹിജ്‌റഃയുടെ ഏതാണ്ട്‌ മൂന്നുകൊല്ലം മുമ്പായിരുന്നു. ഈ സൂറത്താകട്ടെ, ഹിജ്‌റഃക്കുശേഷം ഒമ്പതാം കൊല്ലത്തില്‍ അവതരിച്ചതുമാകുന്നു. എന്നിരിക്കെ, ഈ വചനം അബൂത്വാലിബിന്‍റെ വിഷയത്തില്‍ അവതരിച്ചുവെന്ന്‌ ഇതില്‍ പറഞ്ഞത്‌ ശരിയാവാന്‍ തരമില്ലെന്ന്‌ തോന്നാവുന്നതാണ്‌.പക്ഷേ, വല്ലസംഭവവും, വിവരിച്ചുകൊണ്ട്‌ ‘അപ്പോള്‍ ഈ വചനം അവതരിച്ചുവെന്നും ‘ആ വിഷയത്തില്‍ ഇന്നിന്ന പ്രകാരം അവതരിച്ചു’വെന്നും മറ്റുമുള്ള പ്രയോഗങ്ങള്‍ പല രിവായത്തുകളിലും കാണപ്പെടാറുള്ളതാണ്‌. ഇവിടങ്ങളിലൊക്കെ അതത്‌ വിഷയത്തില്‍ പ്രത്യേകമായി ആ ആയത്തുകള്‍ അവതരിച്ചുവെന്ന്‌ അതിനര്‍ഥമില്ല. അത്തരം വിഷയങ്ങളെ സംബന്ധിക്കുന്ന ആയത്തുകളായിരിക്കും അവ എന്നേ ഉദ്ദേശ്യമുള്ളൂ. ഈ വിഷയം മുഖവുരയില്‍ നാം മുമ്പ്‌ വിവരിച്ചുകഴിഞ്ഞിട്ടുണ്ട്‌. അബൂഹുറയ്‌റഃ (رضي الله عنه)യില്‍ നിന്ന്‌ ഇപ്രകാരം നിവേദനം ചെയ്യപ്പെട്ടിരിക്കുന്നു: റസൂല്‍ തിരുമേനി അവിടുത്തെ മാതാവിന്‍റെ ക്വബ്‌റിനടുത്തു ചെന്നു കരയുകയുണ്ടായി. തിരുമേനിയുടെ ചുറ്റുമുണ്ടായിരുന്നവരും അത്‌ കണ്ടു കരയുകയായി. പിന്നീട്‌ തിരുമേനി പറഞ്ഞു: ‘അവര്‍ക്കുവേണ്ടി പാപമോചനം തേടുവാന്‍ എന്‍റെ റബ്ബിനോട്‌ ഞാന്‍ സമ്മതം തേടി. എനിക്ക്‌ സമ്മതം കിട്ടിയില്ല. അവരുടെ ക്വബ്‌ര്‍ സന്ദര്‍ശിക്കുവാന്‍ ഞാന്‍ അനുമതി തേടി. അതിനു അനുമതി ലഭിച്ചു. ആകയാല്‍, നിങ്ങള്‍ ക്വബ്‌റുകള്‍ സന്ദര്‍ശിച്ചുകൊള്ളുവിന്‍, അത്‌ മരണത്തെ ഓര്‍മിപ്പിക്കുന്നതാണ്‌.’ (അ: മു: ദാ.) ഇതുപോലെയുള്ള രിവായത്തുകള്‍ വേറെയും വന്നിട്ടുണ്ട്‌."
  9,114,"1348"
  9,115,"അവരിലുണ്ട്‌, അല്ലാഹുവുമായി കരാര്‍ [ഉടമ്പടി] നടത്തിയ ചിലരും: സത്യമായും, അവന്‍റെ അനുഗ്രഹത്തില്‍നിന്ന്‌ അവന്‍ ഞങ്ങള്‍ക്ക്‌ നല്‍കിയെങ്കില്‍, നിശ്ചയമായും, ഞങ്ങള്‍ ദാനധര്‍മം ചെയ്യുകയും, ഞങ്ങള്‍ സജ്ജനങ്ങളില്‍പെട്ടവരായിരിക്കുകയും തന്നെ ചെയ്യുമെന്ന്‌. എന്നിട്ട്‌, അവന്‍ [അല്ലാഹു] തന്‍റെ അനുഗ്രഹത്തില്‍നിന്ന്‌ അവര്‍ക്ക്‌ നല്‍കിയപ്പോള്‍, അവര്‍ അതില്‍ ലുബ്‌ധ്‌ കാണിക്കുകയും, അവഗണിച്ചവരായുംകൊണ്ട്‌ അവര്‍ തിരിഞ്ഞുകളയുകയും ചെയ്‌തു.   മുശ്‌രിക്കുകള്‍ക്കുവേണ്ടി പാപമോചനത്തിന്‌ പ്രാര്‍ഥിച്ചുകൂടാ എന്ന്‌ കഴിഞ്ഞ വചനങ്ങളില്‍ കല്‍പന വന്നപ്പോള്‍, മുമ്പ്‌ അങ്ങിനെ ചെയ്യാറുണ്ടായിരുന്നവര്‍ തങ്ങള്‍ കുറ്റക്കാരായിത്തീര്‍ന്നേക്കുമെന്ന്‌ ഭയപ്പെട്ടു. അവരെ സംബന്ധിക്കുന്നതാണ്‌ ആദ്യത്തെ വചനം. ഒരുകൂട്ടര്‍ക്ക്‌ അല്ലാഹു ഇസ്‌ലാമിലേക്കും സത്യവിശ്വാസത്തിലേക്കും മാര്‍ഗദര്‍ശനം നല്‍കി അനുഗ്രഹിച്ചശേഷം, അവര്‍ എന്തെല്ലാം കാര്യങ്ങള്‍ സൂക്ഷിച്ചുപോരേണ്ടതുണ്ടോ അതെല്ലാം അവര്‍ക്ക്‌ ശരിക്കും വിവരിച്ചറിയിച്ചുകൊടുക്കാതെ അവരെ വഴിപിഴച്ചവരും, തെറ്റുകാരുമാക്കി നിശ്ചയിക്കുന്ന പതിവ്‌ അല്ലാഹുവിനില്ല. അവര്‍ സൂക്ഷിക്കേണ്ടുന്ന കാര്യങ്ങള്‍ വ്യക്തമാക്കിക്കൊടുത്തിട്ട്‌ പിന്നെയും അവ സൂക്ഷിക്കാതിരുന്നാല്‍ മാത്രമേ അവരെ പിഴച്ചവരായി വിധി കല്‍പിക്കുകയുള്ളൂ. അഥവാ ഒരു കാര്യം വിധിക്കപ്പെടാത്ത കാലത്തോളം അത്‌ തെറ്റായി ഗണിക്കപ്പെടുകയില്ല. അതുകൊണ്ട്‌ ഈ വിരോധകല്‍പന വരുന്നതിന്‌ മുമ്പ്‌ മുശ്‌രിക്കുകള്‍ക്കുവേണ്ടി പാപമോചനം തേടിയവര്‍ അത്‌ നിമിത്തം വഴിപിഴച്ചുപോകുന്നവരല്ല. മേലില്‍ അത്‌ ചെയ്യുവാന്‍ പാടില്ലെന്നു മാത്രം. എന്നൊക്കെയാണ്‌ ആ വചനത്തിന്‍റെ താല്‍പര്യം. രണ്ടാമത്തെ വചനത്തിലെ ആശയം സ്‌പഷ്‌ടമാണ്‌. അവിശ്വാസികള്‍ എത്ര ശക്തിയും പ്രതാപവുമുള്ളവരായിരുന്നാലും അവരെ ഭയപ്പെടേണ്ടതില്ലെന്നും, അവരില്‍നിന്നും ഒരു നന്മയും സഹായവും പ്രതീക്ഷിക്കുവാനില്ലെന്നും അതില്‍ സൂചന കാണാം. "
  9,116,"1350"
  9,117,"അതിനാല്‍, അവനെ [അല്ലാഹുവിനെ] അവര്‍ കണ്ടുമുട്ടുന്ന ദിവസം വരേക്കും അവരുടെ ഹൃദയങ്ങളില്‍ അത്‌ [ലുബ്‌ധ്‌] കാപട്യം ഉണ്ടാക്കിത്തീര്‍ത്തു; (അതെ) അവര്‍ അല്ലാഹുവിനോട്‌ വാഗ്‌ദത്തം ചെയ്‌തതിനെ അവര്‍ ലംഘിച്ചത്‌ നിമിത്തവും, അവര്‍ വ്യാജം പറഞ്ഞിരുന്നത്‌ നിമിത്തവും   تَوْبَة (തൗബഃ) എന്ന മൂലത്തിന്‍റെ ഭൂതക്രിയയാണ്‌ تَابَ (താബ). ‘മടക്കം, ഖേദം’ എന്നൊക്കെയാണതിന്‍റെ സാക്ഷാല്‍ അര്‍ഥം. സൃഷ്‌ടികളെ സംബന്ധിച്ചു പറയുമ്പോള്‍, ചെയ്‌ത തെറ്റിനെപ്പറ്റി ഖേദിച്ചു മടങ്ങുക -അഥവാ പശ്ചാത്താപം- എന്ന ഉദ്ദേശ്യത്തിലാണത്‌ അധികം ഉപയോഗിക്കപ്പെടാറുള്ളത്‌. അല്ലാഹുവിന്‍റെ പക്കല്‍ തെറ്റുപറ്റിപ്പോകുകയോ, ചെയ്‌തുകഴിഞ്ഞതിനെപ്പറ്റി അവന്‍ ഖേദിക്കേണ്ടിവരുകയോ ഇല്ലല്ലോ. അതുകൊണ്ട്‌ അല്ലാഹുവിനെ സംബന്ധിച്ചിടത്തോളം, ‘പശ്ചാത്താപം സ്വീകരിക്കുക, വിട്ടുകൊടുക്കുക, ശിക്ഷ നല്‍കാതിരിക്കുക, കനിയുക’ എന്നൊക്കെയായിരിക്കും ഉദ്ദേശ്യം. ഈ വ്യത്യാസം വ്യക്തമാക്കുവാന്‍ വേണ്ടിയാണ്‌ ഈ ക്രിയയുടെ കര്‍ത്താവ്‌ (الفَاعِل) അല്ലാഹുവായിരിക്കുമ്പോള്‍ അതിനോട്‌ ബന്ധപ്പെട്ടുകൊണ്ട്‌ عَلَى (‘അലാ = മേല്‍) എന്ന അവ്യയവും, കര്‍ത്താവ്‌ മനുഷ്യനായിരിക്കുമ്പോള്‍ اِلَى (‘ഇലാ’ = ലേക്ക്‌) എന്ന അവ്യയവും കൊടുക്കപ്പെടുന്നതും. ഉദാഹരണം: تَابَ الله عَلَى فَلاَن (അല്ലാഹു ഇന്നവന്‍റെ മേല്‍ മടങ്ങി) എന്നും, تَابَ فلاَن اِلَى الله (ഇന്നവന്‍ അല്ലാഹുവിങ്കലേക്ക്‌ മടങ്ങി) എന്നും പറയപ്പെടുന്നത്‌. ഇന്ന ആളുടെ പശ്ചാത്താപം അല്ലാഹു സ്വീകരിച്ചു എന്നായിരിക്കും ഒന്നാമത്തെ ഉദാഹരണത്തിന്‍റെ സാരം. ഇന്ന ആള്‍ താന്‍ ചെയ്‌ത തെറ്റിനെപ്പറ്റി അല്ലാഹുവിങ്കലേക്ക്‌ പശ്ചാത്തപിച്ചു മടങ്ങി എന്നായിരിക്കും രണ്ടാമത്തെ ഉദാഹരണത്തിന്‍റെ സാരം. تَوَّاب (തവ്വാബ്‌ = അധികമായി മടങ്ങുന്നവന്‍) എന്ന്‌ അല്ലാഹുവിന്‍റെയും മനുഷ്യന്‍റെയും വിശേഷണമായി ഉപയോഗിക്കുന്നതിന്‍റെ രഹസ്യവും, രണ്ടും തമ്മിലുള്ള അര്‍ഥവ്യത്യാസവും ഇതില്‍നിന്നു വ്യക്തമാണ്‌. ഈ സംഗതി ഓര്‍മിക്കുന്നത്‌ പല സന്ദര്‍ഭങ്ങളിലും പ്രയോജനകരമായിരിക്കും.  നബി (صَلَّى اللَّهُ عَلَيْهِ وَسَلَّمَ) തിരുമേനിയുടെ മേലും, വളരെ വിഷമംപിടിച്ച അവസരത്തിലുണ്ടായ തബൂക്ക്‌ യുദ്ധയാത്രയില്‍ തിരുമേനിയൊന്നിച്ച്‌ പങ്കെടുത്ത മുഹാജിറുകളും അന്‍സ്വാരികളും അടങ്ങുന്ന സത്യവിശ്വാസികളുടെയും മേലും-അവര്‍ സഹിച്ച ത്യാഗങ്ങളുടെയും വിഷമങ്ങളുടെയും ഫലമായി-അല്ലാഹു മടങ്ങിയിരിക്കുന്നു. അഥവാ ഈ യാത്രയിലും മറ്റും അവരില്‍നിന്ന്‌ വന്നുപോയിട്ടുള്ള പാകപ്പിഴവുകളും തെറ്റുകുറ്റങ്ങളും വിട്ടുകൊടുത്തുകൊണ്ട്‌ അല്ലാഹു അവരുടെമേല്‍ അവന്‍റെ കനിവും അനുഗ്രഹവും ചൊരിഞ്ഞിരിക്കുന്നു. അവരില്‍പെട്ട ചിലരുടെ പക്കല്‍നിന്ന്‌ ചില പതറിച്ചകള്‍ ഉണ്ടായിട്ടുണ്ടെങ്കിലും അതൊക്കെ അല്ലാഹു മാപ്പാക്കിയിരിക്കുന്നു എന്നത്രെ ചുരുക്കത്തില്‍ ഈ വചനത്തിന്‍റെ സാരം.  യുദ്ധയാത്രയില്‍ പങ്കെടുത്ത സ്വഹാബികളെപ്പറ്റി പൊതുവില്‍ പ്രസ്‌താവിച്ചപ്പോള്‍, അതില്‍ നബി(صَلَّى اللَّهُ عَلَيْهِ وَسَلَّمَ) യെയും കൂടി ഉള്‍പ്പെടുത്തിയിരിക്കകൊണ്ട്‌ നബി (صَلَّى اللَّهُ عَلَيْهِ وَسَلَّمَ) തിരുമേനിപാപം ചെയ്‌തുപോയെന്നോ, ആ പാപം വിട്ടുകൊടുത്തുവെന്നോ ഈ പ്രസ്‌താവനയില്‍ ഉദ്ദേശ്യമുണ്ടെന്ന്‌ കരുതേണ്ടതില്ല. നബി (صَلَّى اللَّهُ عَلَيْهِ وَسَلَّمَ) യെക്കൂടി ഇവിടെ എടുത്തുപറഞ്ഞതില്‍ പല രഹസ്യങ്ങളും ഉണ്ടാകാവുന്നതാണ്‌. ഉദാഹരണമായി:  (1) സത്യവിശ്വാസികളെപ്പറ്റി പൊതുവെയുള്ള ഒരു പ്രസ്‌താവനയില്‍ നബി(صَلَّى اللَّهُ عَلَيْهِ وَسَلَّمَ) യെയും കൂടി ഉള്‍പ്പെടുത്തുന്നത്‌ അവര്‍ക്കൊരു ബഹുമതിയും മനസ്സമാധാനവുമായിരിക്കും. അഥവാ ‘ഗനീമത്തു’കളില്‍ നബി(صَلَّى اللَّهُ عَلَيْهِ وَسَلَّمَ) ക്കുള്ള അഞ്ചിലൊരു ഭാഗത്തെപ്പറ്റി പറഞ്ഞപ്പോള്‍ അത്‌ അല്ലാഹുവിനും റസൂലിനുമാണെന്ന്‌ മുമ്പ്‌ (8:41 ല്‍) പറഞ്ഞതുപോലെയുള്ള ഒരു ശൈലിയായിരിക്കാം ഇവിടെ സത്യവിശ്വാസികളെപ്പറ്റി പ്രസ്‌താവിച്ചപ്പോള്‍ അതില്‍ നബി (صَلَّى اللَّهُ عَلَيْهِ وَسَلَّمَ)യെയും കൂട്ടിപ്പറഞ്ഞത്‌.  (2) നബി (صَلَّى اللَّهُ عَلَيْهِ وَسَلَّمَ) തിരുമേനിപാപവിമുക്തനാണെങ്കിലും മറ്റുള്ളവരെ അപേക്ഷിച്ചു, വളരെ നിസ്സാരമായ വീഴ്‌ചകള്‍ പോലും നബി (صَلَّى اللَّهُ عَلَيْهِ وَسَلَّمَ) യെ സംബന്ധിച്ചിടത്തോളം പാകപ്പിഴവുകളായി ഗണിക്കപ്പെട്ടുകൊണ്ട്‌ അവ അല്ലാഹു നബി(صَلَّى اللَّهُ عَلَيْهِ وَسَلَّمَ) ക്ക്‌ വിട്ടുകൊടുത്തിരിക്കുന്നുവെന്ന ഉദ്ദേശ്യത്തിലുമാവാം അത്‌. വ്യക്തികളുടെ സ്ഥാനപദവികള്‍ക്കനുസരിച്ചാണല്ലോ പലപ്പോഴും സംഗതികള്‍ വിലയിരുത്തപ്പെടുക. ഈ വിഷയകമായി 43-ാം വചനത്തിന്‍റെ വ്യാഖ്യാനത്തില്‍ വിവരിച്ചിട്ടുള്ളത്‌ ഓര്‍ക്കുക.  (3) എത്ര ഉന്നതപദവിയിലുള്ള ആളായിരുന്നാലും അല്ലാഹുവിങ്കലേക്ക്‌ ഖേദിച്ചു മടങ്ങല്‍ എല്ലാവരുടെയും കടമയാണെന്നും, അല്ലാഹുവിന്‍റെ കാരുണ്യവും മാപ്പും കൂടാതെ നബി (صَلَّى اللَّهُ عَلَيْهِ وَسَلَّمَ) മാര്‍ക്കുപോലും രക്ഷയില്ലെന്നും ഓര്‍മിപ്പിക്കുവാന്‍ വേണ്ടി പറഞ്ഞതുമാവാം. ഇതുകൊണ്ടാണല്ലോ നബി (صَلَّى اللَّهُ عَلَيْهِ وَسَلَّمَ) നിത്യവും പാപമോചനം തേടാറുണ്ടായിരുന്നതും.وَللهُّ اَعْلَم  അവരില്‍ നിന്നുള്ള ഒരു കൂട്ടരുടെ ഹൃദയങ്ങള്‍ തെറ്റിപ്പോകാറായി كَادَ يَزِيغُ قُلُوبُ فَرِيقٍ مِّنْهُمْ എന്ന്‌ പറഞ്ഞതിന്‍റെ വിവക്ഷ ഇന്നതാണെന്ന്‌ തിട്ടപ്പെടുത്തുക സാധ്യമല്ല. നബി (صَلَّى اللَّهُ عَلَيْهِ وَسَلَّمَ) യൊന്നിച്ചു യാത്ര പോയെങ്കിലും പല നിലക്കും ക്ലേശകരമായ ചുറ്റുപാടായിരുന്നതുകൊണ്ട്‌ ചിലരുടെ പുറപ്പാട്‌ മനമില്ലാമനസ്സോടെയായിരിക്കാം. വഴിമദ്ധ്യേ അനുഭവപ്പെട്ട അസഹ്യതകള്‍ കാരണം ചിലര്‍ക്ക്‌ തങ്ങള്‍ പോരേണ്ടിയിരുന്നില്ലെന്നു തോന്നിയിരിക്കാം. ചിലര്‍ കൂട്ടം വിട്ടു തിരിച്ചുപോയെങ്കിലോ എന്ന്‌ കരുതിയിരിക്കാം. എല്ലാം സ്വാഭാവികമാണല്ലോ. ഹൃദയദൗര്‍ബ്ബല്യമോ, വിശ്വാസദൗര്‍ബ്ബല്യമോ ഉള്ളവരില്‍ നിന്ന്‌ വിശേഷിച്ചും. പക്ഷേ, ഇങ്ങിനെയുള്ള മാനസികമായ കോളിളക്കങ്ങളൊന്നും അവരുടെ ഹൃദയങ്ങളില്‍ സ്ഥിരപ്രതിഷ്‌ഠിതമായിരുന്നില്ല. ചില സന്ദര്‍ഭങ്ങളില്‍ നേരിട്ട ആ പതറിച്ചകളില്‍നിന്ന്‌ അല്ലാഹു അവരെ രക്ഷപ്പെടുത്തുകയും, തങ്ങളുടെ കടമ നിര്‍വ്വഹിക്കുന്നതില്‍ അവര്‍ ഉറച്ചുനില്‍ക്കുകയും ചെയ്‌തു. അല്‍പം ചിലരിലല്ലാതെ പൊതുവില്‍ എല്ലാവരിലും ഇത്തരം വിചാരവികാരങ്ങള്‍ പ്രകടമായിരുന്നതുമില്ല. എന്നൊക്കെ അല്ലാഹുവിന്‍റെ വാചകത്തില്‍നിന്നു മനസ്സിലാക്കാവുന്നതാണ്‌.  അസഹനീയമായ ഉഷ്‌ണകാലം, ഭക്ഷണപാനീയങ്ങളുടെയും വാഹനങ്ങളുടെയും ദൗര്‍ലഭ്യം, ക്ഷാമവും ദാരിദ്ര്യവും മുഴുത്ത കാലത്തുള്ള പുറപ്പാട്‌, പതച്ച മണലാരണ്യത്തിലൂടെയുള്ള യാത്ര, മാസക്കണക്കിലുള്ള വഴിദൂരം, ഇന്നത്തെ മാതിരി അവശ്യസാധനങ്ങള്‍ വിലകൊടുത്തുവാങ്ങുവാന്‍ പോലും വഴിമദ്ധ്യെ സൗകര്യങ്ങളില്ലാത്ത ചുറ്റുപാട്‌. ഒന്നാലോചിച്ചു നോക്കുക! യാത്രാമദ്ധ്യെ വിശന്നുവലയുമ്പോള്‍ ഒരു കാരക്ക രണ്ടാക്കിപ്പൊളിച്ച്‌ രണ്ടുപേര്‍ ഭാഗിച്ചെടുത്ത്‌ തിന്നേണ്ടിവരുക, ഒരു കാരക്ക വായിലിട്ട്‌ ഈമ്പിക്കൊണ്ട്‌ അതിനുമീതെ പച്ചവെള്ളം കുടിക്കേണ്ടിവരിക, ദാഹിച്ചു വലയുമ്പോള്‍ ഒട്ടകത്തെ അറുത്ത്‌ അതിന്‍റെ ഉള്‍സഞ്ചികള്‍ പിഴിഞ്ഞെടുത്ത വെള്ളം കൊണ്ട്‌ ദാഹശമനം വരുത്തേണ്ട ഗതികേടുണ്ടാവുക തുടങ്ങിയ പല അനുഭവങ്ങളും ആ യാത്രയില്‍ സ്വഹാബികള്‍ക്കുണ്ടായിട്ടുണ്ടെന്ന്‌ പല രിവായത്തുകളില്‍നിന്നും വ്യക്തമാകുന്നു. അതെ, അവരുടെ ദൃഢവിശ്വാസവും, അല്ലാഹുവിന്‍റെ പ്രീതി ലഭിക്കുന്നതിലുള്ള അവരുടെ ആവേശവും കാരണം അതെല്ലാം അവര്‍ സഹിച്ചു. എന്നുവെച്ചാല്‍, 111-ാം വചനത്തില്‍ പ്രസ്‌താവിച്ച ആ കച്ചവട ഇടപാടിലെ ബാധ്യത അവര്‍ നിറവേറ്റുകതന്നെ ചെയ്‌തു. 112-ാം വചനത്തില്‍ പ്രസ്‌താവിക്കപ്പെട്ട സല്‍ഗുണങ്ങളുടെ സാക്ഷ്യപത്രം അവര്‍ കരസ്ഥമാക്കുകയും ചെയ്‌തു. അതെ, അല്ലാഹു അവരെക്കുറിച്ച്‌ തൃപ്‌തിപ്പെട്ടു. അവര്‍ അവനെക്കുറിച്ചും തൃപ്‌തിപ്പെട്ടു…. رَضِى الله عَنْهُمْ"
