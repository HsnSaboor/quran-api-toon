tafsir[5]{c,v,t}:
  6,138,"പിന്നെ, അവരുടെ [അവരെക്കൊണ്ടുള്ള] കുഴപ്പം അവര്‍ (ഇങ്ങിനെ) പറയുന്നതല്ലാതെ (മറ്റൊന്നും) ആയിരിക്കയില്ല: 'ഞങ്ങളുടെ റബ്ബായ അല്ലാഹുവിനെ തന്നെയാണ (സത്യം)! ഞങ്ങള്‍ പങ്കുചേര്‍ക്കുന്നവരായിരുന്നില്ല' "
  6,139,"അവര്‍ നരകത്തിങ്കല്‍ നിറുത്തപ്പെടുന്ന അവസരം നീ കണ്ടിരുന്നുവെങ്കില്‍! അപ്പോള്‍ അവര്‍ പറയുന്നതാണ്‌: 'ഹാ ഞങ്ങളുടെ റബ്ബിന്റെ ദൃഷ്‌ടാന്തങ്ങളെ ഞങ്ങള്‍ വ്യാജമാക്കാതിരിക്കുകയും, ഞങ്ങള്‍ സത്യവിശ്വാസികളില്‍പെട്ടവരായിത്തീരുകയും ചെയ്യുമാറ്‌ ഞങ്ങള്‍ (ഒന്ന്‌) മടക്കപ്പെട്ടിരുന്നെങ്കില്‍ നന്നായേനേ!' അവര്‍ പറയുന്നു: 'കാര്യം, നമ്മുടെ (ഈ) ഐഹിക ജീവിതമല്ലാതെ (മറ്റൊരു ജീവിതം) ഇല്ല; നാം (മരണാനന്തരം) എഴുന്നേല്‍പിക്കപ്പെടുന്നവരുമല്ല.'   മുശ്‌രിക്കുകള്‍ കെട്ടിയുണ്ടാക്കി ആചരിച്ചു വന്നിരുന്ന പല ദുഃസ്സമ്പ്രദായങ്ങളും ആദ്യത്തെ രണ്ടു വചനങ്ങളില്‍ അല്ലാഹു എടുത്തുകാട്ടുന്നു.  (1) പൊതു ഉപയോഗം തടയപ്പെടുകയും, തങ്ങള്‍ ഉദ്ദേശിക്കുന്ന ചില ആളുകള്‍ക്കല്ലാതെ ഭക്ഷിക്കുവാന്‍ പാടില്ലെന്നു നിശ്ചയിക്കുകയും ചെയ്‌തുകൊണ്ടു കൃഷികളില്‍നിന്നും കാലികളില്‍നിന്നും ഒരു ഭാഗം തങ്ങളുടെ വിഗ്രഹ ദൈവങ്ങള്‍ക്കു വഴിപാടാക്കി വെക്കുക. അവര്‍ ഉദ്ദേശിക്കുന്നവര്‍ എന്നു പറഞ്ഞതു ക്ഷേത്രപൂജാരികളും പുരോഹിതന്മാരും തന്നെ. അവര്‍ക്കേ അതു ഭക്ഷിച്ചുകൂടൂ എന്നര്‍ത്ഥം.  (2) പുറത്തു കയറി സവാരി ചെയ്യാന്‍ പാടില്ലെന്നു നിശ്ചയിച്ചുകൊണ്ടു കാലികളെ ദൈവങ്ങള്‍ക്കു വഴിപാടാക്കിവെക്കുക. ‘ബഹീറത്തു’, ‘സാഇബത്തു’ മുതലായവ ഇതില്‍ ഉള്‍പെടുന്നു. ദൈവങ്ങളുടെ പേരില്‍ ഇങ്ങിനെ ഒരു പ്രത്യേകതരം വഴിപാടുതന്നെ പതിവുണ്ടായിരുന്നുവെന്നും പറയപ്പെടുന്നുണ്ട്‌.  (3) അല്ലാഹുവിന്റെ നാമം ഉച്ചരിക്കപ്പെടാത്ത കാലികളെ ഏര്‍പ്പെടുത്തുക. ഇതില്‍ രണ്ടുതരം ഉണ്ട്‌; അറുക്കുമ്പോള്‍ അല്ലാഹുവിന്റെ നാമം പറയാതെ, ദൈവങ്ങളുടെ നാമങ്ങളില്‍ അറുക്കപ്പെടുന്നവയും, അറുക്കുമ്പോള്‍ മാത്രമല്ല – പുറത്തു കയറിയോ മറ്റോ ഉപയോഗിക്കുമ്പോഴും – അല്ലാഹുവിന്റെ നാമം ഉച്ചരിച്ചുകൂടാത്തവയും. ഈ രണ്ടാം തരത്തില്‍പെട്ട മൃഗങ്ങളുടെ പുറത്തു കയറി ഹജ്ജിനും പോയിക്കൂടായിരുന്നു. കാരണം, അവ വിഗ്രങ്ങള്‍ക്കുള്ളതാകകൊണ്ട്‌ അവയുടെ നാമം മാത്രമേ അവയെ സംബന്ധിച്ചിടത്തോളം ഉപയോഗിക്കാവൂ എന്നാണു സങ്കല്‍പം.  (4) ചില കാലികളുടെ ഗര്‍ഭത്തിലുള്ള കുട്ടി ജനിച്ചാല്‍ – അതിനു ജീവനുണ്ടെങ്കില്‍ – പുരുഷന്മാര്‍ക്കു മാത്രമേ ഉപയോഗിച്ചുകൂടൂ – സ്‌ത്രീകള്‍ക്കു പാടില്ല – എന്നു നിശ്ചയിക്കുക. അവയുടെ പാലിനും ഈ പന്തി വിരോധം ഉണ്ടായിരുന്നുവെന്നു പറയപ്പെടുന്നു. ജനിക്കുമ്പോള്‍ കുട്ടിക്കു ജീവനില്ലാത്തപക്ഷം, ആണിനും പെണ്ണിനും തിന്നാമെന്നുമാണു വയ്‌പ്‌. ഇതെല്ലാം തന്നെ, അവര്‍ സ്വയം കെട്ടിച്ചമച്ചുണ്ടാക്കി അല്ലാഹുവിന്റെ പേരില്‍ വെച്ചുകെട്ടി വരുന്ന ദുരാചാരങ്ങളാണെന്നും, അല്ലാഹു എല്ലാം കണ്ടറിഞ്ഞുകൊണ്ടിരിക്കുന്നുണ്ടെന്നും, എല്ലാറ്റിനും തക്ക ശിക്ഷാ നടപടി എടുക്കാതെ വിടുകയില്ലെന്നും അല്ലാഹു അവരെ താക്കീതു ചെയ്യുന്നു.  ബുദ്ധിപരമായ ന്യായങ്ങളോ, രേഖാമൂലമുള്ള തെളിവുകളോ ഒന്നും കൂടാതെ – തനി വിഡ്‌ഢിത്തമായി – അല്ലാഹു അനുഗ്രഹിച്ചു നല്‍കിയ സ്വന്തം മക്കളെ വധിച്ചു കളയുകയും സ്വന്തം സ്വത്തുക്കളെ സ്വയം നിഷിദ്ധമാക്കുകയുമാണ്‌ അവര്‍ ചെയ്യുന്നത്‌. ഇതാകട്ടെ, അല്ലാഹുവിന്റെ പേരില്‍വെച്ചു കെട്ടിയുണ്ടാക്കിയ നിയമങ്ങളെ അടിസ്ഥാനമാക്കിയും. ഇതുവഴി, അവര്‍ അവര്‍ക്കുതന്നെ തീരാനഷ്‌ടം വരുത്തുകയാണു ചെയ്യുന്നതെന്നു അവസാനത്തെ വചനത്തില്‍ അല്ലാഹു ചൂണ്ടിക്കാട്ടുന്നു. ഇഹത്തിലെ നഷ്‌ടം വ്യക്തമാണ്‌. തങ്ങള്‍ക്കു താങ്ങും തണലുമായിരിക്കേണ്ടുന്ന അതു രണ്ടും അവര്‍ക്കു നഷ്‌ടപ്പെട്ടു. പരലോകത്തിലാകട്ടെ, രക്ഷക്കുള്ള സകല മാര്‍ഗ്ഗങ്ങളും നഷ്‌ടപ്പെട്ടു. ശാശ്വതമായ നരകശിക്ഷക്കു അര്‍ഹരായിത്തീരുകയും ചെയ്‌തു. അതെ, ‘അവര്‍ വഴിപിഴച്ചുപോയി, അവര്‍ നേര്‍മാര്‍ഗം പ്രാപിക്കുന്നവരായിരുന്നുമില്ല’. ഇബ്‌നു അബ്ബാസ്‌ (رَضِيَ اللهُ تَعَالَى عَنْهُ) പറഞ്ഞതായി ബുഖാരി (رحمه الله) ഉദ്ധരിക്കുന്നു: ‘അറബികളുടെ അജ്ഞത അറിയുവാന്‍ നിനക്കു താല്‍പര്യം തോന്നുന്നുവെങ്കില്‍ സൂറത്തു അന്‍ആമില്‍ നൂറ്റിമുപ്പതിനു മീതെയുള്ള قَدْ خَسِرَ الَّذِينَ قَتَلُوا – الخ എന്ന ഈ വചനം ഓതിക്കൊള്ളുക’. അദ്ദേഹം പറഞ്ഞതെത്ര വാസ്‌തവം!"
  6,140,"928"
  6,141,"(നബിയേ), പറയുക: നിങ്ങള്‍ കണ്ടുവോ? നിങ്ങള്‍ക്കു അല്ലാഹുവിന്റെ ശിക്ഷ വന്നെത്തുകയോ, അല്ലെങ്കില്‍ അന്ത്യസമയം വന്നെത്തുകയോ ചെയ്‌തുവെങ്കില്‍, അല്ലാഹു അല്ലാത്തവരെയോ നിങ്ങള്‍ വിളി(ച്ചു പ്രാര്‍ത്ഥി)ക്കുക? നിങ്ങള്‍ സത്യം പറയുന്നവരാണെങ്കില്‍! [ഇതൊന്നു പറയുവിന്‍, കേള്‍ക്കട്ടെ!]. "
  6,142,"(അല്ല) എന്നാല്‍ നിങ്ങള്‍ അവനെത്തന്നെ വിളി(ച്ചു പ്രാര്‍ത്ഥി)ക്കുന്നതാണ്‌. അപ്പോള്‍, നിങ്ങള്‍ ഏതൊന്നിലേക്കു (അവനെ) വിളി(ച്ചു പ്രാര്‍ത്ഥി)ക്കുന്നുവോ അതിനെ അവന്‍ തുറവിയാക്കുന്നു - അവന്‍ ഉദ്ദേശിച്ചെങ്കില്‍. നിങ്ങള്‍ (അവനോടു) പങ്കു ചേര്‍ക്കുന്നവയെ നിങ്ങള്‍ വിസ്‌മരിക്കുകയും ചെയ്യുന്നു.   ചിലതൊക്കെ അനുവദനീയവും (ഹലാലും), ചിലതൊക്കെ നിഷിദ്ധവും (ഹറാമും) ആക്കി വേര്‍തിരിച്ചു കൊണ്ടും, ചിലതു ദൈവങ്ങള്‍ക്കും ചിലതു തങ്ങള്‍ക്കുമായി ഭാഗിച്ചു കൊണ്ടും ഈ മുശ്‌രിക്കുകള്‍ തരം തിരിച്ചു കൊണ്ടിരിക്കുന്ന വിളകള്‍, കായ്‌കനികള്‍, മൃഗസമ്പത്തുകള്‍ ഇവയെല്ലാം മനുഷ്യര്‍ക്കു ഭക്ഷിക്കുവാന്‍വേണ്ടി അല്ലാഹു സൃഷ്‌ടിച്ചുണ്ടാക്കിയ അനുഗ്രഹങ്ങളാകുന്നു. അതില്‍ സാധുക്കള്‍ക്കു കൊടുക്കേണ്ടുന്ന അവകാശം അതിന്റെ സമയത്തു കൊടുത്തുതീര്‍ത്തു ബാക്കിയെല്ലാം ദുരുപയോഗപ്പെടുത്തുകയോ, ദുര്‍വ്വിനിയോഗം നടത്തുകയോ ചെയ്യാതെ പ്രയോജനപ്പെടുത്തേണ്ടതാണു എന്നൊക്കെയാണു അല്ലാഹു ഈ വചനങ്ങളില്‍ പറഞ്ഞതിന്റെ രത്‌നച്ചുരുക്കം. ആദ്യത്തെ വചനത്തില്‍ അറബികളുടെ പ്രധാന ഉല്‍പന്നങ്ങളെയും, രണ്ടാമത്തേതില്‍ പ്രധാന കാലി സമ്പത്തുകളെയും – അവയിലുള്ള വൈവിധ്യങ്ങളെ സൂചിപ്പിച്ചുകൊണ്ടു – എടുത്തു പറഞ്ഞിരിക്കുന്നു. അതായത്‌:-  (1) മുന്തിരിപോലെ പന്തലിന്‍മേലോ വൃക്ഷത്തിന്‍മേലോ പടര്‍ന്നു ഉയരത്തില്‍ വളര്‍ന്നു വരുന്നതും, നിലത്തിലൂടെയോ, സ്വന്തംതടി മരത്തിലോ ആയി വളര്‍ന്നു വരുന്നതുമായ പല ഇനം തോട്ടങ്ങള്‍.  (2) ഗുണം, മണം, രുചി, രൂപം ആദിയായവയില്‍ പരസ്‌പരം വ്യത്യസ്‌തങ്ങളായ പലതരം ഈത്തപ്പനകളും കൃഷികളും. തോട്ടങ്ങള്‍ എന്നു പറഞ്ഞതില്‍ ഈത്തപ്പനത്തോട്ടവും അല്ലാത്തതും ഉള്‍പെടുമെങ്കിലും അറബികളെ സംബന്ധിച്ചിടത്തോളം കൂടുതല്‍ പ്രാമുഖ്യം കല്‍പിക്കപ്പെടുന്നതാണല്ലോ ഈത്തപ്പനത്തോട്ടം. കൂടാതെ, പിഞ്ച്‌, ചള്ള്‌, മൂത്തതു, പച്ച, പഴുത്തതു, ഉണങ്ങിയതു എന്നീ വ്യത്യാസം കൂടാതെ എല്ലാ പ്രായത്തിലും അതിന്റെ ഫലം ആഹാരയോഗ്യവും രുചികരവുമാണുതാനും. ഈത്തപ്പനയിലെ ജാതി വ്യത്യാസം നോക്കുമ്പോള്‍ വളരെയധികം തരങ്ങള്‍ അതില്‍ കാണാം. കൃഷിയുല്‍പന്നങ്ങളിലെ വൈവിധ്യത്തെപ്പറ്റി വിസ്‌തരിക്കേണ്ടതുമില്ല. ഗോതമ്പു, നെല്ലു മുതലായ ഓരോന്നിലും എത്രയെത്ര തരങ്ങളാണുള്ളത്‌? ആലോചിച്ചു നോക്കുക!  (3) കാഴ്‌ചയിലും ആകൃതിയിലും സാദൃശ്യം തോന്നുമെങ്കിലും രുചിയിലും നന്മയിലും മാറ്റമുള്ളതും, പരസ്‌പരം തീരെ സാദൃശ്യം തോന്നാത്തതുമായ പലതരം ഒലീവു വൃക്ഷങ്ങളും, മാതളച്ചെടികളും. മാതളപ്പഴത്തിന്റെ ഭംഗിയും പ്രയോജനവും സ്വാദും പ്രസിദ്ധമാണ്‌. ‘സൈത്തെണ്ണ’എന്നു പറയപ്പെടാറുള്ള ഒലീവെണ്ണ ഒരു ഔഷധ വസ്‌തുവെന്നതില്‍ കവിഞ്ഞ്‌ നമ്മുടെ നാടുകളില്‍ അതിനെപറ്റി അധികം അറിഞ്ഞുകൂടാ. എങ്കിലും അറബി രാജ്യങ്ങളില്‍ – ഫലസ്‌തീന്‍ മുതലായ വടക്കന്‍ അറബി പ്രദേശങ്ങളില്‍, മുന്‍കാലങ്ങളില്‍, പ്രത്യേകിച്ചും – അതിന്റെ പ്രയോജനം വമ്പിച്ചതാകുന്നു. കറിയായും ലേപനമായും, ഔഷധമായും, വിളക്കെണ്ണയായും അതു ഉപയോഗിക്കപ്പെടുന്നു.  (4) ആടുമാടൊട്ടകങ്ങളാകുന്ന കാലികളില്‍ ഭാരം ചുമക്കുവാന്‍ പറ്റിയവയും, ഭക്ഷണം, വാഹനം, രോമം മുതലായ ആവശ്യങ്ങള്‍ക്കു പറ്റിയവയും.  فرش (ഫര്‍ശ്‌) എന്ന പദത്തിനു പലരും പല വ്യാഖ്യാനമാണു പറഞ്ഞു കാണുന്നത്‌. ‘വിരിപ്പാക്കപെട്ടതു – അഥവാ വാഹനമായി ഉപയോഗിക്കപ്പെടുന്നതു, അറുക്കുവാന്‍ നിലത്തു കിടത്തപ്പെടുന്നതു – അറുത്തു തിന്നുവാന്‍ വേണ്ടി വളര്‍ത്തപ്പെടുന്നതു, രോമമെടുത്തു വിരിപ്പുണ്ടാക്കുന്നതു, ചെറുതരം മൃഗങ്ങള്‍’ എന്നും മറ്റുമാണവ. ചെറിയതരം മരങ്ങള്‍ക്കും, ഞാറുപോലെ പരന്നു നില്‍ക്കുന്ന സസ്യങ്ങള്‍ക്കും, ചുള്ളി വിറകുകള്‍ക്കും, മരുഭൂമിക്കും, ചില്ലറ വീട്ടുപകരണങ്ങള്‍ക്കും ആ വാക്കു ഉപയോഗിക്കപെടുമെന്നു നിഘണ്ടുകളിലും കാണാം. എല്ലാറ്റിലും തന്നെ, അതിന്റെ സാക്ഷാല്‍ ഭാഷാര്‍ത്ഥമായ ‘വിരിപ്പു’ എന്ന അര്‍ത്ഥം പരിഗണിക്കപ്പെട്ടിട്ടുണ്ട്‌. ഭാരം വഹിക്കുവാന്‍ ഉതകുന്ന മൃഗങ്ങള്‍ (حَمُولَة) കേവലം വലുതായിരിക്കുമല്ലോ. അതിനെതിരിലാണു ഈ പദം ഇവിടെ ഉപയോഗിക്കപ്പെട്ടിരിക്കുന്നതെന്ന വസ്‌തുതയും, മേല്‍ക്കണ്ട അര്‍ത്ഥങ്ങളില്‍ പൊതുവെ ചെറുപ്പം കൂടി പരിഗണിക്കപ്പെട്ടിട്ടുള്ളതും കണക്കിലെടുത്തുകൊണ്ടാണു നാം അതിനു ‘ചെറുതരം മൃഗങ്ങള്‍’ എന്നു ഭാഷാന്തരം നല്‍കിയിരിക്കുന്നത്‌. അതിനു തികച്ചും യോജിക്കുന്ന ഒറ്റവാക്കു മലയാളത്തില്‍ കാണപ്പെടുന്നില്ല.  തോട്ടങ്ങളെയും കൃഷിയെയും സംബന്ധിച്ചു പറഞ്ഞശേഷം ആദ്യത്തെ വചനത്തില്‍ كُلُوا مِن ثَمَرِهِ إِذَا أَثْمَرَ (അതു ഫലം നല്‍കുമ്പോള്‍ അതിന്റെ ഫലം നിങ്ങള്‍ തിന്നുകൊള്ളുവിന്‍) എന്നും, കാലികളെക്കുറിച്ചു പറഞ്ഞശേഷം രണ്ടാമത്തെ വചനത്തില്‍ كُلُوا مِمَّا رَزَقَكُمُ اللَّهُ (നിങ്ങള്‍ക്കു അല്ലാഹു നല്‍കിയതില്‍ നിന്നു നിങ്ങള്‍ തിന്നു കൊള്ളുവിന്‍) എന്നും പറഞ്ഞതു ശ്രദ്ധേയമാകുന്നു. ഇതെല്ലാം നിങ്ങള്‍ക്കു ഭക്ഷിക്കുവാന്‍ വേണ്ടി ഞാന്‍ സൃഷ്‌ടിച്ചു തന്നതാണ്‌; എന്നിട്ട്‌ നിങ്ങള്‍ അവയില്‍ ചിലതു നിഷിദ്ധമാക്കുകയും, കൃത്രിമ ദൈവങ്ങളെ സങ്കല്‍പിച്ച് അവര്‍ക്കായി നീക്കിവെക്കുകയും ചെയ്യുന്നതു അക്രമവും നന്ദികേടുമാണല്ലോ എന്നൊരു സൂചന അതില്‍ അടങ്ങിയിരിക്കുന്നു. ആദ്യത്തേതില്‍ وَآتُوا حَقَّهُ يَوْمَ حَصَادِهِ (അതു കൊയ്‌തെടുക്കുന്ന ദിവസം അതിന്റെ കടമ നിങ്ങള്‍ കൊടുത്തു തീര്‍ക്കുവിന്‍) എന്നു പറഞ്ഞിട്ടുള്ളതും പ്രത്യേകം ശ്രദ്ധേയമാകുന്നു. തോട്ടകൃഷിയാകട്ടെ, ധാന്യ കൃഷിയാകട്ടെ, വിളവെടുപ്പു വേളയില്‍ അതില്‍ നിന്ന്‌ സാധുക്കള്‍ക്കും ദരിദ്രര്‍ക്കും ഒരവകാശം കൊടുത്തു തീര്‍ക്കേണ്ടുന്ന കടമയുണ്ട്‌ എന്നാണു അതില്‍ നിന്നു വ്യക്തമാകുന്നത്‌.  ഈ വാക്യത്തിന്റെ താല്‍പര്യത്തില്‍ പണ്ഡിതന്മാര്‍ക്കിടയില്‍ വ്യത്യസ്‌തമായ അഭിപ്രായങ്ങള്‍ കാണാം.  (1) ഇസ്‌ലാമിലെ നിയമപ്രകാരമുള്ള സകാത്തിനു പുറമെ നിലവിലുള്ള മറ്റൊരു കടമയാണിതു. ഇബ്‌നു ഉമര്‍, അത്വാഉ്‌, മുജാഹിദ്‌, സഈദുബ്‌നു ജുബൈര്‍ (رَضِيَ اللهُ تَعَالَى عَنْهُم) മുതലായവര്‍ ഈ അഭിപ്രായക്കാരാകുന്നു. ഇതനുസരിച്ചു വിളവെടുക്കുന്ന സമയത്തു വരുന്ന സാധുക്കള്‍ക്കും പാവങ്ങള്‍ക്കും അല്‌പം വല്ലതും കൊടുക്കല്‍ ഉടമസ്ഥനു നിര്‍ബന്ധമാകുന്നു. മുന്‍കാലത്തു ഒരു തോട്ടക്കാരന്‍ തങ്ങളുടെ തോട്ടത്തില്‍നിന്നു വിളവെടുക്കുന്നതു സാധുക്കളാരും അറിയാതിരിക്കുവാന്‍വേണ്ടി രാത്രിയില്‍ ഗൂഢമായി വിളവെടുക്കുവാന്‍ പരിപാടിയിടുകയും, അവര്‍ തോട്ടത്തില്‍ ചെന്നപ്പോഴേക്കും ഒരു അത്യാഹിതം വഴി അല്ലാഹു അവരുടെ തോട്ടം നശിപ്പിച്ചുകളയുകയും ചെയ്‌ത സംഭവം സൂറത്തുല്‍ ക്വലമില്‍ അല്ലാഹു വിവരിക്കുന്നുണ്ട്‌. അനന്തരാവകാശ സ്വത്തുക്കള്‍ ഓഹരി ചെയ്യുന്ന സമയത്തു കുടുംബങ്ങളും അനാഥകളും സാധുക്കളും സന്നിഹിതരായാല്‍ അവര്‍ക്കു അതില്‍ നിന്നു വല്ലതും കൊടുക്കുകയും, നല്ല വാക്കു പറഞ്ഞുവിടുകയും വേണമെന്നു സൂറത്തുന്നിസാഉ്‌ 8 ലും അല്ലാഹു പ്രസ്‌താവിച്ചിരിക്കുന്നു.  (2) സകാത്തു നിര്‍ബന്ധമാക്കപ്പെട്ടതോടെ ഈ നിര്‍ബന്ധം ദുര്‍ബ്ബലപ്പെട്ടുപോയിരിക്കുന്നു. ഈ സൂറത്തു മക്കീ സൂറത്താണല്ലോ. സകാത്തിന്റെ നിയമം അന്നു നിലവിലില്ല. മിക്കവാറും ഹിജ്‌റഃ രണ്ടാം കൊല്ലത്തിലാണു സകാത്തിന്റെ നിയമം ഉണ്ടായത്‌. അതിനുശേഷം ഈ കടമ നിലവിലില്ല. എന്നാലും അതൊരു നല്ല കാര്യമാണെന്നുള്ളതില്‍ തര്‍ക്കമില്ല. ഇതാണ്‌ ഇബ്‌നു അബ്ബാസ്‌ (رَضِيَ اللهُ تَعَالَى عَنْهُ), മുഹമ്മദുബ്‌നുല്‍ ഹനഫിയ്യ, ഹസന്‍, നഖ്‌ഈ, താഊസ്‌, ക്വത്താദ, ദ്വഹ്‌ഹാക്‌ (رحمهم الله) മുതലായവരുടെ അഭിപ്രായം. പണ്ഡിതന്മാരില്‍ അധികവും ഇതാണു സ്വീകരിച്ചിരിക്കുന്നതും. വിളവെടുക്കുമ്പോഴാണല്ലോ വിളവിന്റെ അളവും കൃത്യവും അറിയുന്നതും അതു കൈവശം വരുന്നതും. അതാണു കൊയ്‌തെടുക്കുന്ന ദിവസം കൊടുക്കണമെന്നു പറഞ്ഞതിന്റെ താല്‍പര്യമെന്നും ഇവര്‍ പറയുന്നു.  (3) ഈ കല്‍പന ഒരു നിര്‍ബന്ധ കല്‍പനയല്ല. കേവലം ഐച്ഛികമായ ഒരു കടമ മാത്രമാണ്‌ എന്നത്രെ വേറെ ഒരു വിഭാഗം പണ്ഡിതന്മാരുടെ അഭിപ്രായം. പല നിലക്കും ഒന്നാമത്തെ അഭിപ്രായത്തിനാണു മുന്‍തൂക്കം കാണുന്നത്‌. (അല്ലാഹുവിന്നറിയാം.)  കൊയ്‌തെടുക്കുമ്പോള്‍ കടമ കൊടുത്തു തീര്‍ക്കണമെന്നു പറഞ്ഞതിനെത്തുടര്‍ന്നു وَلَا تُسْرِفُوا (നിങ്ങള്‍ അമിതമാക്കുകയും ചെയ്യരുത്‌) എന്നുകൂടി അല്ലാഹു ഉണര്‍ത്തിയിരിക്കുന്നു. സ്വന്തം ഉപയോഗിക്കുന്നതിലായാലും മറ്റുള്ളവര്‍ക്കു കൊടുക്കുന്നതിലായാലും അതു അമിതമാകുവാന്‍ പാടില്ലത്തതാകുന്നു. അമിതവ്യയത്തെപറ്റി ക്വുര്‍ആനിലും ഹദീഥിലും വളരെയധികം വിരോധിച്ചിട്ടുള്ളതാണ്‌. إِنَّهُ لَا يُحِبُّ الْمُسْرِفِينَ (അമിതമാക്കുന്നവരെ അവന്‍ ഇഷ്‌ടപ്പെടുകയില്ല) എന്നു പറഞ്ഞുകൊണ്ടു ഇവിടെയും ആ വിരോധത്തെ ഓര്‍മിപ്പിച്ചിരിക്കുകയാണ്‌. ഉല്‍പന്നങ്ങളെ അപേക്ഷിച്ച്‌ കാലികളുടെ വിഷയത്തിലാണ്‌ മുശ്‌രിക്കുകള്‍ കൂടുതല്‍ ദുരാചാരങ്ങളും ശിര്‍ക്കുകളും സ്വീകരിച്ചു വന്നിരുന്നത്‌. കൂടാതെ, കൃഷിയില്‍ നിന്നുള്ള വരുമാനങ്ങള്‍ ചില പ്രത്യേക കാലങ്ങളില്‍ മാത്രം ലഭിക്കുന്നതും, കാലികളുടെ വരുമാനവും ഉപയോഗവും എല്ലാ കാലത്തും ലഭിക്കുന്നതുമായിരിക്കും. ഇതെല്ലാം കാരണമായിട്ടായിരിക്കാം കാലികളെക്കുറിച്ചു പറഞ്ഞപ്പോള്‍, അല്ലാഹു നല്‍കിയതില്‍നിന്നു തിന്നുകൊള്ളുവിന്‍ (كُلُوا مِمَّا رَزَقَكُمُ اللَّهُ) എന്നു പറഞ്ഞു മതിയാക്കാതെ പിശാചിന്റെ കാലടികളെ പിന്‍പറ്റരുതെന്നും അവന്‍ നിങ്ങള്‍ക്കു പ്രത്യക്ഷശത്രുവാണെന്നും (وَلَا تَتَّبِعُوا خُطُوَاتِ الشَّيْطَانِ إِنَّهُ لَكُمْ عَدُوٌّ مُّبِينٌ) പ്രത്യേകം ഉണര്‍ത്തിയത്‌. (അല്ലാഹുവിന്നറിയാം) കാലികള്‍ (أَنْعَام) എന്ന വാക്കില്‍ ഏതെല്ലാം ഉള്‍പെടുമെന്നു അടുത്ത വചനത്തില്‍ കാണാവുന്നതാണ്‌:-"
