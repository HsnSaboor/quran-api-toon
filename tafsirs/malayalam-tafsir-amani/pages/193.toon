tafsir[4]{c,v,t}:
  9,37,"1271"
  9,38,"അഅ്‌റാബി' [മരുഭൂവാസി]കളില്‍ നിന്ന്‌ ഒഴികഴിവ്‌ സമര്‍പ്പിക്കുന്നവര്‍, തങ്ങള്‍ക്ക്‌ സമ്മതം നല്‍കപ്പെടുവാന്‍ വേണ്ടി വന്നു. അല്ലാഹുവിനോടും, അവന്‍റെ റസൂലിനോടും വ്യാജം പറഞ്ഞവര്‍ (വീട്ടില്‍) ഇരിക്കുകയും ചെയ്‌തു. അവരില്‍ നിന്ന്‌ അവിശ്വസിച്ചിട്ടുള്ളവര്‍ക്ക്‌ വഴിയെ വേദനയേറിയ ശിക്ഷ ബാധിക്കുന്നതാണ്‌. നിശ്ചയമായും മാര്‍ഗം (ഉള്ളത്‌), തങ്ങള്‍ ധനികരായിരിക്കെ നിന്നോട്‌ സമ്മതം തേടുന്നവരുടെ മേല്‍ മാത്രമാകുന്നു. അവര്‍ പിന്തി നില്‍ക്കുന്ന സ്‌ത്രീകളോടു കൂടെയായിരിക്കുവാന്‍ തൃപ്‌തിപ്പെട്ടിരിക്കുകയാണ്‌. അവരുടെ ഹൃദയങ്ങളുടെമേല്‍ അല്ലാഹു മുദ്രകുത്തുകയും ചെയ്‌തിരിക്കുന്നു. അതിനാല്‍, അവര്‍ അറിയുന്നില്ല.   ഈ സൂറത്തിന്‍റെ അവസാനത്തെ രണ്ടു വചനങ്ങളും ഇടക്കുള്ള ചില വചനങ്ങളും ഒഴിവാക്കിയാല്‍, ഇവിടം മുതല്‍ക്കുള്ള വചനങ്ങളിലെ പരാമര്‍ശങ്ങള്‍ തബൂക്ക്‌ സംഭവവുമായി ബന്ധപ്പെട്ട കാര്യങ്ങളാകുന്നു. മദീനയുടെയും, ദിമിശ്‌ക്വി (ഡമസ്‌കസി)ന്‍റെയും ഏതാണ്ട്‌ മദ്ധ്യത്തില്‍, മദീനയില്‍ നിന്നും ഏതാണ്ട്‌ നാനൂറ്‌ നാഴിക ദൂരെ സ്ഥിതി ചെയ്യുന്നതും, അക്കാലത്ത്‌ ശാം രാജ്യങ്ങളില്‍ ഉള്‍പ്പെട്ടതുമായ ഒരു രാജ്യമാണ്‌ തബൂക്ക്‌ (تَبُوك). (*) റോമാ ചക്രവര്‍ത്തിയുടെ മേല്‍ക്കോയ്‌മയിലാണ്‌ അന്ന്‌ ശാംരാജ്യങ്ങള്‍. താഴെവരുന്ന പല പരാമര്‍ശങ്ങളെക്കുറിച്ചും വേണ്ടതുപോലെ മനസ്സിലാക്കുന്നതിന്‌ തബൂക്ക്‌ സംഭവത്തെപ്പറ്റി സാമാന്യം അറിഞ്ഞിരിക്കുന്നത്‌ ആവശ്യമായത്‌ കൊണ്ട്‌ അതിന്‍റെ ഒരു ചുരുക്കം ഇവിടെ വിവരിക്കാം:-   (*) തബൂക്ക് (تَبُوك) പടം 5 നോക്കുക   മദീനയെ ആക്രമിക്കാന്‍ ശാമില്‍ റോമക്കാര്‍ ഒരുക്കം കൂട്ടുന്നുണ്ടെന്നും, ക്രിസ്‌ത്യാനികളായ ചില അറബി ഗോത്രങ്ങളും അതില്‍ പങ്കുവഹിക്കുന്നുണ്ടെന്നും ആ ഭാഗത്തുനിന്നു ഒലീവെണ്ണ വില്‍പ്പനക്കായി വന്നിരുന്ന ചിലരില്‍ നിന്ന്‌ നബിക്കു വിവരം കിട്ടുകയുണ്ടായി. ഭക്ഷണക്ഷാമംകൊണ്ടും, അത്യുഷ്‌ണംകൊണ്ടും വളരെ വിഷമം പിടിച്ച ഒരു കാലമായിരുന്നു അത്‌. കൂടാതെ, അല്‍പം മുമ്പ്‌ കഴിഞ്ഞ ഹുനൈന്‍ യുദ്ധത്തിനും, ത്വാഇഫ്‌ യുദ്ധത്തിനും ശേഷം ഒരു വിശ്രമമെടുക്കുവാന്‍ ജനങ്ങള്‍ക്ക്‌ അവസരവും കിട്ടിയിട്ടുണ്ടായിരുന്നില്ല. ശത്രുപക്ഷത്തുണ്ടാകാവുന്ന സൈന്യത്തിന്‍റെ ആധിക്യത്തെക്കുറിച്ചുള്ള ഭയവും, മദീനയിലെ ഈന്തത്തോട്ടങ്ങളുടെ ഫലം എടുക്കുന്ന കാലം അടുത്തു വന്നിരുന്നതിനാല്‍ ആ സമയത്ത്‌ സ്ഥലം വിടുന്നതില്‍ ജനങ്ങള്‍ക്കുള്ള വൈമനസ്യവും ഇതിന്‌ പുറമെയും. ശാമിലേക്കുള്ള യാത്രയാണെങ്കില്‍ വളരെ ക്ലേശകരവും. ഇങ്ങിനെ പലതരം പ്രതികൂലാവസ്ഥകള്‍ ഒത്തുചേര്‍ന്ന ഒരു പരിതഃസ്ഥിതിയിലായിരുന്നു പ്രസ്‌തുത വിവരം ലഭിച്ചത്‌. ഏതെങ്കിലും ഒരു സ്ഥലത്തേക്ക്‌ പടയൊരുക്കം ചെയ്യുമ്പോള്‍-ശത്രുക്കള്‍ക്ക്‌ മുന്‍കൂട്ടി വിവരം ലഭിക്കാതിരിക്കുവാനുള്ള മുന്‍കരുതലെന്ന നിലക്ക്‌ – നബി (صَلَّى اللَّهُ عَلَيْهِ وَسَلَّمَ) ലക്ഷ്യസ്ഥാനം മുന്‍കൂട്ടി പുറത്തറിയിക്കാറില്ലായിരുന്നു. മേല്‍ സൂചിപ്പിച്ച പരിതഃസ്ഥിതികള്‍ നിമിത്തം, ഈ പടയെടുപ്പിന്‍റെ ലക്ഷ്യത്തെപ്പറ്റി നബി (صَلَّى اللَّهُ عَلَيْهِ وَسَلَّمَ) നേരത്തെതന്നെ വ്യക്തമാക്കുകയുണ്ടായി. സൈന്യത്തില്‍ പങ്കെടുക്കുവാനും, സാമ്പത്തികമായും, മറ്റു വിധേനയും കഴിയുന്ന സംഭാവനകളും സഹകരണങ്ങളും നല്‍കുവാനും നബി (صَلَّى اللَّهُ عَلَيْهِ وَسَلَّمَ) ജനങ്ങളെ ഉപദേശിച്ചുകൊണ്ടിരുന്നു. മക്കയിലേക്കും, മറ്റു ചില സ്ഥലങ്ങളിലേക്കും ഈ ആവശ്യാര്‍ത്ഥം അവിടുന്നു ആളെ അയക്കുകയും ചെയ്‌തു.  സ്വഹാബികള്‍ പലരും വമ്പിച്ച സംഭാവനകള്‍ നല്‍കുകയുണ്ടായി. ഉഥ്‌മാന്‍ (رضي الله عنه) പതിനായിരം ദീനാറും (പൊന്‍പണവും) മുന്നൂറ്‌ ഒട്ടകവും, അവയുടെ സാമഗ്രികളും, അമ്പത്‌ കുതിരയും സംഭാവന ചെയ്‌തു. ‘അല്ലാഹുവേ! നീ ഉഥ്‌മാനെക്കുറിച്ച്‌ തൃപ്‌തിപ്പെടേണമേ! ഞാന്‍ അദ്ദേഹത്തെക്കുറിച്ചു തൃപ്‌തിപ്പെട്ടിരിക്കുന്നു.’ എന്ന്‌ അദ്ദേഹത്തിനുവേണ്ടി നബി (صَلَّى اللَّهُ عَلَيْهِ وَسَلَّمَ) പ്രാര്‍ഥിച്ചു. ഇതുപോലെ വേറെയും സ്വഹാബികള്‍ വലിയ സംഭാവനകള്‍ നല്‍കി. അബൂബക്‌ര്‍ (رضي الله عنه) അദ്ദേഹത്തിന്‍റെ പക്കല്‍ ആകെയുണ്ടായിരുന്ന നാലായിരം ദിര്‍ഹം (വെള്ളിപ്പണം) അത്രയും സംഭാവന ചെയ്‌തു. ഒരു വിഷയത്തിലും അബൂബക്‌റിനെ കവച്ചുവെക്കുവാന്‍ തനിക്കു അവസരം കിട്ടിയിട്ടില്ലെങ്കിലും ഈ പ്രാവശ്യം അതു സാധിക്കാമെന്ന പ്രതീക്ഷയോടുകൂടി, ഉമര്‍ (رضي الله عنه) തന്‍റെ പക്കലുണ്ടായിരുന്ന ധനത്തിന്‍റെ പകുതിയും കൊണ്ടുവന്നു. സംഖ്യ നോക്കുമ്പോള്‍, അബൂബക്‌ര്‍ (رضي الله عنه)ന്‍റെ സംഖ്യയേക്കാള്‍ വളരെയധികം തന്നെയുണ്ടായിരുന്നു. എങ്കിലും, ഇക്കുറിയും അദ്ദേഹത്തിന്‍റെ പ്രതീക്ഷ അസ്ഥാനത്താകുകയാണുണ്ടായത്‌. അബൂബക്‌ര്‍ (رضي الله عنه)നോടു നബി (صَلَّى اللَّهُ عَلَيْهِ وَسَلَّمَ) ചോദിച്ചു: ‘താങ്കളുടെ വീട്ടുകാര്‍ക്ക്‌ താങ്കള്‍ എന്ത്‌ ബാക്കിവെച്ചിട്ടുണ്ട്‌?’ അദ്ദേഹത്തിന്‍റെ മറുപടി: ‘അല്ലാഹുവിനെയും റസൂലിനെയും ബാക്കിവെച്ചിട്ടുണ്ട്‌.’ എന്നായിരുന്നു. ഇതു കേട്ടപ്പോള്‍, തനിക്ക്‌ അബൂബക്കര്‍ (رضي الله عنه) നെ കവച്ചുവെക്കുവാന്‍ സാധ്യമല്ലെന്ന്‌ ഉമര്‍ (رضي الله عنه) ന്‌ ബോധ്യമായി. സ്‌ത്രീകളും അവരുടെ ആഭരണങ്ങള്‍ തുടങ്ങിയ വലിയ സംഭാവനകള്‍ നല്‍കിവന്നു. യാത്രച്ചെലവിനു പോലും കഴിവില്ലാത്ത ദരിദ്രരായ ചില സ്വഹാബികള്‍ തങ്ങളെയും സൈന്യത്തിലെടുക്കണമെന്നും നബി (صَلَّى اللَّهُ عَلَيْهِ وَسَلَّمَ) യോട്‌ അപേക്ഷിച്ചു. അതിനുള്ള വക ഇല്ലാത്തതുകൊണ്ട്‌ അവരുടെ അപേക്ഷ സ്വീകരിക്കുവാന്‍ നബിക്കു കഴിഞ്ഞില്ല. അങ്ങനെ, അവര്‍ കരഞ്ഞുംകൊണ്ടിരിക്കുകയായി. ഒടുക്കം ഉഥ്‌മാന്‍, അബ്ബാസ്‌ (റ) മുതലായവര്‍ അവരുടെ ചിലവ്‌ വഹിക്കുവാന്‍ ഏറ്റു.  മദീനയില്‍നിന്നും, മറ്റു സ്ഥലങ്ങളില്‍ നിന്നുമായി മുപ്പതിനായിരം (30,000) പേരടങ്ങുന്ന ഒരു വമ്പിച്ച സൈന്യം സജ്ജീകൃതമായി. മദീനയില്‍ മുഹമ്മദുബ്‌നു മസ്‌മലഃ (റ) യെയും, കുടുംബകാര്യങ്ങളില്‍ അലി (رضي الله عنه) യെയും നബി (صَلَّى اللَّهُ عَلَيْهِ وَسَلَّمَ) തന്‍റെ പ്രതിനിധികളായി നിശ്ചയിച്ചു. സൈന്യത്തിന്‍റെ മഹാപതാകാവാഹകനായി അബൂബക്‌ര്‍ (رضي الله عنه) നെയും ഏല്‍പിച്ചു. കപടവിശ്വാസികളായ ഒട്ടേറെ ആളുകളും, അവരുടെ തലവനായ അബ്‌ദുല്ലാഹിബ്‌നു ഉബയ്യും സൈന്യത്തില്‍ പങ്കെടുത്തില്ല. ‘ഇമ്മാതിരി സമയത്ത്‌ വെള്ളക്കാരോട്‌ (റോമക്കാരോട്‌) യുദ്ധം ചെയ്‌വാനുള്ള മുഹമ്മദിന്‍റെ ഈ പുറപ്പാടിന്‍റെ ഫലം അവനറിയാറാകും, ഈ കളി നല്ലതിനല്ല.’ എന്നൊക്കെ അവര്‍ പറഞ്ഞു. വേറെ ചിലര്‍ നാട്ടില്‍ ഭീതി പ്രചരിപ്പിച്ചുകൊണ്ടുമിരുന്നു. ചിലര്‍ നബി (صَلَّى اللَّهُ عَلَيْهِ وَسَلَّمَ) യുടെ അടുക്കല്‍ വന്നു ഒഴികഴിവുകള്‍ നിരത്തി. ‘വെള്ളക്കാരായ സ്‌ത്രീകളെ കണ്ടാല്‍ തങ്ങളുടെ മനസ്സ്‌ ഇളകിപ്പോകും. തങ്ങളുടെ വീടുകള്‍ ഭദ്രമല്ലാത്തതുകൊണ്ട്‌ തങ്ങള്‍ക്ക്‌ വീട്‌ വിട്ടുപോകുവാന്‍ നിവൃത്തിയില്ല’ എന്നിങ്ങിനെ പലതും. ദാരിദ്ര്യവും, കഴിവുകേടും നിമിത്തം പോകാതെ പിന്തി നിന്നവരും ഉണ്ടായിരുന്നു. അങ്ങിനെ പലര്‍ക്കും നബി (صَلَّى اللَّهُ عَلَيْهِ وَسَلَّمَ) ഒഴിവ്‌ നല്‍കി. കൂട്ടത്തില്‍ ബാഹ്യാവസ്ഥ കണക്കിലെടുത്തുകൊണ്ട്‌ പല കപട വിശ്വാസികളുടെ ഒഴികഴിവുകളും നബി (صَلَّى اللَّهُ عَلَيْهِ وَسَلَّمَ) സ്വീകരിച്ചിരുന്നു. ഇങ്ങിനെ ഒഴികഴിവ്‌ നല്‍കിയതിനെപ്പറ്റി പിന്നീട്‌ അല്ലാഹു നബി (صَلَّى اللَّهُ عَلَيْهِ وَسَلَّمَ) യെ ആക്ഷേപിച്ചതായി താഴെ കാണാവുന്നതാണ്‌. സത്യവിശ്വാസികളില്‍ തന്നെ കഅ്‌ബുബ്‌നു മാലിക്‌ (റ) പോലെയുള്ള നിഷ്‌കപടന്മാരായിരുന്ന ചില വ്യക്തികളും യുദ്ധത്തിന്‌ പോകാത്തവരില്‍ ഉള്‍പ്പെടും. പിന്നീട്‌ അവര്‍ അതിനെപ്പറ്റി അങ്ങേയറ്റം ഖേദിച്ചു മടങ്ങിയ വിവരവും താഴെ കാണാം.  സൈന്യം യാത്ര തുടങ്ങി. വഴിമദ്ധ്യെ ഹിജ്‌റി(*)ലെത്തി. സ്വാലിഹ്‌ നബി (عليه السلام)യുടെ ജനതയും അല്ലാഹുവിങ്കല്‍ നിന്നുള്ള കഠിനകഠോരമായ പൊതു ശിക്ഷമൂലം നശിപ്പിക്കപ്പെട്ടവരുമായ ഥമൂദ്‌ ഗോത്രക്കാരുടെ രാജ്യമാണ്‌ ഹിജ്‌ര്‍. അവിടം കടന്നുപോകുമ്പോള്‍, ആ അക്രമികളുടെ വാസസ്ഥലത്തിലൂടെ കരഞ്ഞുകൊണ്ടല്ലാതെ പ്രവേശിക്കരുതെന്ന്‌ നബി (صَلَّى اللَّهُ عَلَيْهِ وَسَلَّمَ) സൈന്യത്തെ ഉപദേശിക്കുകയുണ്ടായി. തബൂക്ക്‌ ജനവാസമില്ലാതെ ഒഴിഞ്ഞുകിടക്കുന്ന ഒരു പ്രദേശമായിരുന്നു. അവിടെ എത്തിയപ്പോള്‍ മുആദുബ്‌നു ജബല്‍ (رضي الله عنه)നോട്‌ നബി (صَلَّى اللَّهُ عَلَيْهِ وَسَلَّمَ) പറഞ്ഞു: ‘താങ്കള്‍ക്ക്‌ ആയുസ്സുണ്ടായാല്‍, ഇവിടെയൊക്കെ തോട്ടങ്ങള്‍ നിറഞ്ഞു കാണാറാകും’. അതങ്ങിനെതന്നെ പിന്നീട്‌ സംഭവിക്കുകയും ചെയ്‌തു.  ഇത്രയും പ്രയാസങ്ങള്‍ സഹിച്ചും, സുദീര്‍ഘമായ യാത്രാക്ലേശങ്ങള്‍ അനുഭവിച്ചും തബൂക്കിലെത്തിച്ചേര്‍ന്നു നോക്കുമ്പോള്‍, മുമ്പ്‌ കേട്ടതുപോലെയുള്ള സംഭവഗതികളൊന്നും അവിടെ കാണുകയുണ്ടായില്ല. കുറച്ചു ദിവസങ്ങളോളം അവിടെ പാളയമടിച്ചശേഷം, നബി (صَلَّى اللَّهُ عَلَيْهِ وَسَلَّمَ) തിരുമേനി യും സൈന്യങ്ങളും തിരിച്ചുപോരുകയാണുണ്ടായത്‌. എങ്കിലും, ഇതിനിടയില്‍ അയല്‍പ്രദേശങ്ങളായ ഐലഃ (അല്‍അക്വബ) (**) യിലെയും, ജര്‍ബാഉ്‌, അദ്‌റുഹ്‌ മുതലായ സ്ഥലങ്ങളിലെയും നിവാസികളും, നാടുവാഴികളും നബി (صَلَّى اللَّهُ عَلَيْهِ وَسَلَّمَ) യുമായി സമാധാന സന്ധികള്‍ നടത്തുകയുണ്ടായി. ഒരു യുദ്ധം ഉണ്ടായില്ലെങ്കിലും മുസ്‌ലിംകള്‍ക്ക്‌ വന്‍തോതിലുള്ള ശിക്ഷണങ്ങളും, ത്യാഗപരിശീലനങ്ങളും ലഭിക്കുവാനും, കപട വിശ്വാസികളുടെ ഉള്ളിലിരിപ്പ്‌ വെളിച്ചത്ത്‌ വരുവാനും ഈ യാത്ര വളരെ ഉപകരിച്ചു. ഖുലഫാഉര്‍-റാശിദൂന്‍റെ കാലത്ത്‌ ശാമില്‍ ഇസ്‌ലാമിനുണ്ടായ വമ്പിച്ച വിജയങ്ങള്‍ക്കുള്ള മാര്‍ഗം ഈ യാത്ര സുഗമമാക്കുകയും ഉണ്ടായി. എനി, നമുക്ക്‌ ആയത്തുകളിലേക്ക്‌ പ്രവേശിക്കാം:-   (*) (**) പടം 5 നോക്കുക   തബൂക്കിലേക്കുള്ള പടയെടുപ്പില്‍ പങ്കെടുക്കുവാന്‍ നബി (صَلَّى اللَّهُ عَلَيْهِ وَسَلَّمَ) ജനങ്ങളെ ക്ഷണിച്ചുകൊണ്ടിരുന്നപ്പോള്‍, മുന്നോട്ടുവരാന്‍ മടിച്ചുനിന്നവരെക്കുറിച്ചുള്ള ആക്ഷേപമാണിത്‌. ഐഹികമായ സുഖസൗകര്യങ്ങള്‍ നഷ്‌ടപ്പെടുമെന്നു വെച്ച്‌ പിന്നോക്കം നിന്നാല്‍ അതിന്‍റെ ദൂഷ്യഫലം നിങ്ങള്‍ തന്നെ അനുഭവിക്കേണ്ടിവരുമെന്ന്‌ അല്ലാഹു അവരെ താക്കീത്‌ ചെയ്യുന്നു. ഐഹികമായ ബുദ്ധിമുട്ടുകള്‍ എത്രതന്നെ തരണം ചെയ്യേണ്ടിവന്നാലും പരലോക നന്മയെ അപേക്ഷിച്ച്‌ അത്‌ വളരെ തുച്ഛമായിരിക്കുമെന്ന്‌ ഉണര്‍ത്തുകയും ചെയ്യുന്നു. ഒരാള്‍ തന്‍റെ വിരല്‍ സമുദ്രത്തില്‍ മുക്കി പുറത്തെടുക്കുമ്പോള്‍, ആ സമുദ്രജലത്തെ അപേക്ഷിച്ച്‌ അവന്‍റെ വിരലില്‍ എന്തുമാത്രം വെള്ളം ഉണ്ടായിരിക്കുമോ അതുപോലെ മാത്രമാണ്‌ പരലോകത്തെ അപേക്ഷിച്ച്‌ ഇഹലോക വസ്‌തുക്കളുടെ നിലയെന്ന്‌ അഹ്‌മദ്‌, തുര്‍മുദീ, മുസ്‌ലിം (رَحِمَهُمُ الله) എന്നിവര്‍ ഉദ്ധരിച്ച ഒരു ഹദീഥില്‍ നബി (صَلَّى اللَّهُ عَلَيْهِ وَسَلَّمَ) ഉപമിച്ചിരിക്കുന്നത്‌ ഇവിടെ പ്രസ്‌താവ്യമാകുന്നു."
  9,39,"1273"
  9,40,"നിങ്ങള്‍ അവരെക്കുറിച്ച്‌ തൃപ്‌തിപ്പെടുവാന്‍ വേണ്ടി അവര്‍ നിങ്ങളോട്‌ ശപഥം ചെയ്യുന്നു. എന്നാല്‍, നിങ്ങള്‍ അവരെക്കുറിച്ച്‌ തൃപ്‌തിപ്പെടുന്നപക്ഷം, നിശ്ചയമായും അല്ലാഹു (ആ) തോന്നിയവാസികളെക്കുറിച്ച്‌ തൃപ്‌തിപ്പെടുകയില്ല.   അല്ലാഹുവിന്‍റെ മാര്‍ഗത്തില്‍ സമരം ചെയ്‌തും, മറ്റു വിധേനയും നിങ്ങള്‍ നബി (صَلَّى اللَّهُ عَلَيْهِ وَسَلَّمَ) യെ സഹായിക്കുവാന്‍ തയ്യാറില്ലാതിരുന്നാലും നബി (صَلَّى اللَّهُ عَلَيْهِ وَسَلَّمَ) ക്ക്‌ അതുമൂലം പരാജയമോ അപകടമോ ഒന്നും സംഭവിക്കുവാന്‍ പോകുന്നില്ല; ഇതിനെക്കാള്‍ എത്രയോ അപകടം പിടിച്ചതും നിസ്സഹായാവസ്ഥയിലുള്ളതുമായ ഘട്ടത്തില്‍പോലും അല്ലാഹു അദ്ദേഹത്തെ മുമ്പ്‌ സഹായിച്ചു രക്ഷപ്പെടുത്തിയിട്ടുണ്ട്‌. അതുപോലെ എനിയും അവന്‍ അദ്ദേഹത്തെ സഹായിക്കാതിരിക്കയില്ല എന്ന്‌ ഉദാഹരണസഹിതം സത്യവിശ്വാസികളെ അല്ലാഹു ഓര്‍മിപ്പിക്കുകയാണ്‌. സൂറത്തുല്‍ അന്‍ഫാല്‍ 30-ാം വചനത്തിലും വ്യാഖ്യാനത്തിലും വിവരിച്ചതുപോലെ, അവിശ്വാസികളുടെ അക്രമങ്ങള്‍ നിമിത്തം സ്വദേശത്തുനിന്ന്‌ ഹിജ്‌റഃ പോകുവാന്‍ നബി (صَلَّى اللَّهُ عَلَيْهِ وَسَلَّمَ) നിര്‍ബന്ധിതനായപ്പേള്‍, രാത്രിയില്‍ നബി (صَلَّى اللَّهُ عَلَيْهِ وَسَلَّمَ) യും അബൂബക്‌ര്‍ സ്വിദ്ദീക്വും (رضي الله عنه) കൂടി പുറപ്പെട്ട്‌ ഥൗര്‍ മലയിലെ ഗുഹയില്‍ പോയി ഒളിച്ചിരിക്കുകയും ഗുഹാമുഖത്ത്‌ ചെന്ന്‌ എത്തിനോക്കിയ ശത്രുക്കളുടെ ദൃഷ്‌ടിയില്‍ പെടാതെ അത്ഭുതകരമാം വണ്ണം അവര്‍ രക്ഷപ്പെടുകയും ചെയ്‌ത സന്ദര്‍ഭത്തെയാണ്‌ അല്ലാഹു ഉദാഹരണമായി എടുത്തുകാട്ടിയത്‌. ആ സമയത്ത്‌ നബി (صَلَّى اللَّهُ عَلَيْهِ وَسَلَّمَ) യും അവിടുത്തെ ചങ്ങാതി അബൂബക്‌റും (رضي الله عنه) അല്ലാതെ മൂന്നാമതൊരാള്‍ ഉണ്ടായിരുന്നില്ലല്ലോ.  അബൂബക്‌ര്‍ (رضي الله عنه) തന്നോട്‌ ഇപ്രകാരം പറഞ്ഞതായി അനസ്‌ (رضي الله عنه) ഉദ്ധരിക്കുന്നു: ‘ഞങ്ങള്‍ ഗുഹയിലായിരുന്നപ്പോള്‍ ഞാന്‍ നബി (صَلَّى اللَّهُ عَلَيْهِ وَسَلَّمَ) യോട്‌ പറഞ്ഞു: ‘അവരില്‍ (ശത്രുക്കളില്‍) ആരെങ്കിലും അവരുടെ കാലടിക്കു താഴോട്ടു നോക്കിയാല്‍ നമ്മെ കാണുമല്ലോ!’ അപ്പോള്‍ നബി (صَلَّى اللَّهُ عَلَيْهِ وَسَلَّمَ) പറഞ്ഞു: ‘അബൂബക്‌റേ, അല്ലാഹു മൂന്നാമനായിക്കൊണ്ടുള്ള രണ്ടുപേരെപ്പറ്റി താങ്കളുടെ വിചാരമെന്താണ്‌?!’ (അ; ബു; മു.) അവരെ തേടിനടക്കുന്ന ശത്രുക്കള്‍ ഗുഹാമുഖത്ത്‌ നില്‍ക്കുന്നത്‌ കണ്ടപ്പോഴാണ്‌ സ്വിദ്ദീക്വ്‌ (رضي الله عنه) ഇതു പറഞ്ഞതും, നബി (صَلَّى اللَّهُ عَلَيْهِ وَسَلَّمَ) അദ്ദേഹത്തെ സമാധാനിപ്പിച്ചതും. അദ്ദേഹത്തിന്‍റെ വ്യസനം സ്വന്തം കാര്യത്തിലല്ല, നബി (صَلَّى اللَّهُ عَلَيْهِ وَسَلَّمَ) യുടെ കാര്യത്തിലായിരുന്നു. ഈ സന്ദര്‍ഭത്തെപ്പറ്റിയാണ്‌ ‘അദ്ദേഹം തന്‍റെ ചങ്ങാതിയോട്‌: വ്യസനിക്കേണ്ട; നിശ്ചയമായും അല്ലാഹു നമ്മുടെ കൂടെയുണ്ട്‌ എന്ന്‌ പറയുന്ന സന്ദര്‍ഭം’ (….إِذْ يَقُولُ لِصَاحِبِه) എന്ന്‌ പറഞ്ഞത്‌. ‘അപ്പോള്‍ അല്ലാഹു അദ്ദേഹത്തിനു തന്‍റെ വക മനസ്സമാധാനം ഇറക്കിക്കൊടുത്തു. (فَأَنْزَلَ اللهَّ سَكِينَتَهُ عَلَيْه) എന്നു പറഞ്ഞത്‌ -ഇബ്‌നു കഥീര്‍ (رحمه الله) മുതലായവര്‍ ചൂണ്ടിക്കാട്ടിയതുപോലെ നബി (صَلَّى اللَّهُ عَلَيْهِ وَسَلَّمَ) യെ ഉദ്ദേശിച്ചും, അബൂബക്‌ര്‍ (رضي الله عنه)നെ ഉദ്ദേശിച്ചും ആകാവുന്നതാണ്‌. എങ്കിലും, അബൂബക്‌ര്‍ (رضي الله عنه)നെ ഉദ്ദേശിച്ചായിരിക്കുവാനാണ്‌ കൂടുതല്‍ ന്യായമെന്നും ചിലര്‍ ചൂണ്ടിക്കാട്ടിയിരിക്കുന്നു. കാരണം, നബി (صَلَّى اللَّهُ عَلَيْهِ وَسَلَّمَ) ക്കു മനസ്സമാധാനക്കുറവ്‌ ഉണ്ടായിട്ടില്ല. അബൂബക്‌ര്‍ (رضي الله عنه) നായിരുന്നു നബി (صَلَّى اللَّهُ عَلَيْهِ وَسَلَّمَ) യെ ഓര്‍ത്തു മനസ്സമാധാനമില്ലാതിരുന്നത്‌. രണ്ടു പ്രകാരത്തിലായാലും ഒരേ സാരത്തില്‍ തന്നെ അത്‌ കലാശിക്കുന്നുതാനും.  തുടര്‍ന്നുകൊണ്ട്‌ وَأَيَّدَه بِجُنُودٍ لَمْ تَرَوْهَا (നിങ്ങള്‍ കണ്ടിട്ടില്ലാത്ത ചില സൈന്യങ്ങളെക്കൊണ്ട്‌ അവന്‍ നബി (صَلَّى اللَّهُ عَلَيْهِ وَسَلَّمَ) യെ ബലപ്പെടുത്തുകയും ചെയ്‌തു) എന്ന്‌ പറഞ്ഞതിലെ جُنُود (സൈന്യങ്ങള്‍) കൊണ്ടുദ്ദേശ്യം മലക്കുകളാണെന്നുള്ളതില്‍ ഭിന്നാഭിപ്രായമില്ല. പക്ഷേ, ഈ വാക്യം ഗുഹാസംഭവത്തോട്‌ ബന്ധപ്പെട്ടതാണോ, അതല്ല, വേറൊരു സംഭവത്തെ ചൂണ്ടിക്കാട്ടിയതാണോ എന്നതില്‍ വ്യാഖ്യാതാക്കള്‍ക്കിടയില്‍ രണ്ടഭിപ്രായമുണ്ട്‌.  (1) നബി (صَلَّى اللَّهُ عَلَيْهِ وَسَلَّمَ) ഗുഹയിലായിരുന്നപ്പോള്‍, ശത്രുക്കളുടെ ദൃഷ്‌ടിയില്‍ പെടുവാന്‍ ധാരാളം സാധ്യത ഉണ്ടായിരുന്നിട്ടും അവര്‍ക്ക്‌ നബി (صَلَّى اللَّهُ عَلَيْهِ وَسَلَّمَ) യെ കാണുവാന്‍ സാധിക്കാത്തവിധം അവരുടെ കാഴ്‌ചയില്‍നിന്ന്‌ മറക്കുവാന്‍ ആ സന്ദര്‍ഭത്തില്‍ പ്രത്യേകം അല്ലാഹു മലക്കുകളെ ഇറക്കിയിരുന്നുവെന്നാണ്‌ ചിലരുടെ അഭിപ്രായം.  (2) ബദ്‌റിലും മറ്റും മലക്കുകളെ ഇറക്കി സഹായിച്ചതിനെ ഉദ്ദേശിച്ചാണിത്‌ പറഞ്ഞിരിക്കുന്നതെന്നത്രെ പ്രമുഖ വ്യാഖ്യാതാക്കള്‍ അധികവും അഭിപ്രായപ്പെട്ടിരിക്കുന്നത്‌. ഇതനുസരിച്ച്‌ ചില പ്രത്യേക വിഷമഘട്ടങ്ങളില്‍ അല്ലാഹു നബി (صَلَّى اللَّهُ عَلَيْهِ وَسَلَّمَ) യെ സഹായിച്ച രണ്ട്‌ ഉദാഹരണങ്ങള്‍ ഈ വചനത്തില്‍ അടങ്ങിയിരിക്കുന്നു. ഒന്നാമത്തെ അഭിപ്രായമനുസരിച്ച്‌ ഗുഹാസംഭവത്തെ മാത്രമെ ഇവിടെ ഉദാഹരിച്ചിട്ടുള്ളൂ. രണ്ടാമത്തെ അഭിപ്രായത്തിനാണ്‌ കൂടുതല്‍ സാധ്യത കാണുന്നത്‌. ഗുഹാസംഭവത്തില്‍ മലക്കുകളെ ഇറക്കിയിട്ടുണ്ടെന്നുള്ളതിന്‌ ഈ വാക്യമല്ലാതെ വേറെ തെളിവുകളൊന്നുമില്ല. ഈ വാക്യമാകട്ടെ, ഗുഹാസംഭവത്തെ ഉദ്ദേശിച്ചാണെന്ന്‌ തീര്‍ത്തുപറയുവാനും സാധ്യമല്ല. ബദ്‌ര്‍ യുദ്ധത്തിലും മറ്റും മലക്കുകളെ ഇറക്കിയതിനെപ്പറ്റി വ്യക്തമായിത്തന്നെ വേറെ സ്ഥലങ്ങളില്‍ അല്ലാഹു പ്രസ്‌താവിക്കുന്നുണ്ട്‌. (3:124; 33:9; 9:26: മുതലായവ നോക്കുക.)  ബദ്‌റിലോ മറ്റു യുദ്ധങ്ങളിലോ മലക്കുകള്‍ തീരെ പങ്കെടുത്തിട്ടില്ലെന്ന വാദക്കാരില്‍ ചിലര്‍ ഈവാക്യത്തെ (وَأَيَّدَه بِجُنُودٍ لَمْ تَرَوْهَا) ദുര്‍വ്യാഖ്യാനം ചെയ്‌തുകൊണ്ട്‌ തങ്ങളുടെ വാദത്തിന്‌ അതും ഒരു തെളിവാക്കി വ്യാഖ്യാനിച്ചു കാണുന്നു. ഇത്‌ ശരിയല്ലെന്ന്‌ ഈ വിവരണത്തില്‍നിന്ന്‌ മനസ്സിലാക്കാം. അവരുടെ മറ്റു തെളിവുകളുടെ സ്ഥിതിയും ഇതുപോലെ തന്നെ.  അവിശ്വാസികളുടെ വാക്യത്തെ അല്ലാഹു താണതാക്കിയിരിക്കുന്നുവെന്നും, അല്ലാഹുവിന്‍റെ വാക്യം തന്നെയാണ്‌ ഉന്നതമായത്‌ എന്നും (وَجَعَلَ كَلِمَةَ الَّذِينَ كَفَرُوا السُّفْلَىٰ) പറഞ്ഞതിന്‍റെ സാരം, ശിര്‍ക്കിന്‍റെ മുദ്രാവാക്യവും അതുമായി ബന്ധപ്പെട്ട വാക്കുകളും നിശ്ശേഷം പരാജയപ്പെടുക തന്നെ ചെയ്യുമെന്നും, തൗഹീദിന്‍റെ മുദ്രാവാക്യവും അതോടു ബന്ധപ്പെട്ട വാക്കുകളും തന്നെ അവസാനം വിജയിക്കുകയും നിലനില്‍ക്കുകയും ചെയ്യുമെന്നും ആകുന്നു. ‘ധീരത നിമിത്തമോ, രോഷം നിമിത്തമോ, (കീര്‍ത്തിയെ ഉദ്ദേശിച്ച്‌) ആളെ കാണിക്കുവാന്‍ വേണ്ടിയോ യുദ്ധം ചെയ്യാറുണ്ട്‌. ഇവയില്‍ ഏതാണ്‌ അല്ലാഹുവിന്‍റെ മാര്‍ഗത്തിലുള്ളത്‌’ എന്നു ചോദിക്കപ്പെട്ടപ്പോള്‍, നബി (صَلَّى اللَّهُ عَلَيْهِ وَسَلَّمَ) ഇങ്ങിനെ മറുപടി പറഞ്ഞതായി ഹദീഥില്‍ വന്നിരിക്കുന്നു: ‘അല്ലാഹുവിന്‍റെ വാക്യംതന്നെ ഉന്നതമായതായിരിക്കുവാന്‍ വേണ്ടി ആര്‍ യുദ്ധം ചെയ്‌തുവോ അവന്‍ അല്ലാഹുവിന്‍റെ മാര്‍ഗത്തിലായിരിക്കും.’ (ബു;മു.)"
