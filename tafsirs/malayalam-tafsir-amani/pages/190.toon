tafsir[6]{c,v,t}:
  9,21,"1255"
  9,22,"1255"
  9,23,"1255"
  9,24,"1255"
  9,25,"(നബിയേ) നിനക്ക്‌ വല്ല നന്‍മയും ബാധിക്കുന്നപക്ഷം അതവര്‍ക്ക്‌ അസുഖമുണ്ടാക്കും; നിനക്ക്‌ വല്ല വിപത്തും ബാധിക്കുന്നപക്ഷം, അവര്‍ പറയുകയും ചെയ്യും; `ഞങ്ങളുടെ കാര്യം (മുന്‍കരുതല്‍) ഞങ്ങള്‍ മുമ്പേ എടുത്തിട്ടുണ്ട്‌' എന്ന്‌; ആഹ്ലാദിക്കുന്നവരായും കൊണ്ട്‌ അവര്‍ തിരിഞ്ഞുപോകുകയും ചെയ്യും. നീ പറയുക: ഞങ്ങള്‍ക്ക്‌ അല്ലാഹു (നിശ്ചയിച്ച്‌) രേഖപ്പെടുത്തിയതല്ലാതെ (ഒന്നും) ഞങ്ങളെ ബാധിക്കുകയില്ല തന്നെ. അവന്‍ ഞങ്ങളുടെ യജമാനനാകുന്നു. അല്ലാഹുവിന്‍റെ മേല്‍ ഭരമേല്‍പിച്ചുകൊള്ളട്ടെ - സത്യവിശ്വാസികള്‍. നീ പറയുക: 'നിങ്ങള്‍ അനുസരണപൂര്‍വം, അല്ലെങ്കില്‍ വെറുപ്പായിക്കൊണ്ട്‌ [തൃപ്‌തിപ്പെട്ടുകൊണ്ടോ തൃപ്‌തികൂടാതെയോ] ചിലവഴിച്ചുകൊള്ളുക, (രണ്ടായാലും) നിങ്ങളില്‍ നിന്ന്‌ അത്‌ സ്വീകരിക്കപ്പെടുന്നതേയല്ല. (കാരണം) നിശ്ചയമായും നിങ്ങള്‍, തോന്നിയവാസികളായ ഒരു ജനതയായിരിക്കുന്നു:'   കുടുംബബന്ധം, ധനം, വാസസ്ഥലം ആദിയായവയെക്കാളെല്ലാം പ്രാധാന്യം നല്‍കേണ്ടത്‌ അല്ലാഹുവിന്‍റെയും റസൂലിന്‍റെയും സ്‌നേഹം സമ്പാദിക്കുന്നതിനും അല്ലാഹുവിന്‍റെ മാര്‍ഗത്തില്‍ സമരം ചെയ്യുന്നതിനുമാണെന്നും, അല്ലാത്തപക്ഷം അതിന്‍റെ ഭവിഷ്യത്ത്‌ ഭയങ്കരമാണെന്നും അറിയിച്ചശേഷം, അല്ലാഹുവില്‍ നിന്നുള്ള സഹായം ഇതിന്‌ മുമ്പ്‌ നിങ്ങള്‍ക്ക്‌ പലപ്പോഴും ലഭിക്കുകയുണ്ടായിട്ടുണ്ടെന്നും, അതൊന്നും നിങ്ങളുടെ ശക്തി കൊണ്ടോ പ്രതാപംകൊണ്ടോ ആയിരുന്നില്ലന്നും അല്ലാഹു സത്യവിശ്വാസികളെ ഓര്‍മിപ്പിക്കുന്നു. കൂട്ടത്തില്‍ ഹുനൈന്‍ യുദ്ധത്തില്‍ നല്‍കിയ സഹായവും അതിന്‍റെ സന്ദര്‍ഭവും പ്രത്യേകം അനുസ്‌മരിപ്പിക്കുകയും ചെയ്യുന്നു. എണ്ണം കൊണ്ടും വണ്ണംകൊണ്ടും മുമ്പെന്നത്തെക്കാളും പ്രബലമായ ഒരു സേനയായിരുന്നു അന്ന്‌ മുസ്‌ലിംകളുടേത്‌. അതില്‍ അവര്‍ അഭിമാനം കൊളളുകയും ഇക്കുറി ഏതായാലും നമുക്ക്‌ തോല്‍വി പിണയുകയില്ലെന്ന്‌ അവര്‍ കണക്കാക്കുകയും ചെയ്‌തിരുന്നു. പക്ഷേ, അവര്‍ അല്ലാഹുവിങ്കല്‍ നിന്നുള്ള ഒരു പരീക്ഷണത്തിന്‌ വിധേയരാകുകയും തിരിഞ്ഞോടേണ്ടിവരികയും ചെയ്‌തു. ആള്‍പെരുപ്പംകൊണ്ടല്ല മുസ്‌ലിംകള്‍ക്ക്‌ വിജയം കൈവരുന്നതെന്ന്‌ അവര്‍ക്ക്‌ ബോധ്യമായി. അവസാനം, അല്ലാഹുവിങ്കല്‍ നിന്നുള്ള ചില പ്രത്യേകാനുഗ്രഹങ്ങള്‍ വഴി യുദ്ധം വമ്പിച്ച വിജയമായി കലാശിച്ചു. ഈ വചനങ്ങള്‍ അവതരിക്കുന്നതിന്‌ അല്‍പം മുമ്പു മാത്രം കഴിഞ്ഞതും, ഓര്‍മ മങ്ങിപ്പോയിട്ടില്ലാത്തതുമാണ്‌ ആ സംഭവം. അതുകൊണ്ടാണ്‌ അതിവിടെ പ്രത്യേകം ഓര്‍മിപ്പിക്കുവാന്‍ കാരണം.  ഓരോ സന്ദര്‍ഭത്തിലായി അല്‍പം അംഗങ്ങള്‍ മാത്രം അടങ്ങുന്ന ചെറിയ സൈന്യസംഘങ്ങളെ നബി (صَلَّى اللَّهُ عَلَيْهِ وَسَلَّمَ) പല ഭാഗത്തേക്കും അയക്കുകയുണ്ടായിട്ടുണ്ട്‌. ഈ സംഘങ്ങള്‍ سَرِية (ചെറിയ സൈന്യസംഘം) എന്ന പേരില്‍ അറിയപ്പെടുന്നു. നബി (صَلَّى اللَّهُ عَلَيْهِ وَسَلَّمَ) യുടെ നേതൃത്വത്തില്‍ പല സ്ഥലത്തേക്കുമായി നയിക്കപ്പെട്ട സൈന്യങ്ങള്‍ മൊത്തം ഇരുപതില്‍പരം വരും. ഇവ غزوة (പടയെടുപ്പ്‌) എന്ന പേരിലും അറിയപ്പെടുന്നു. ചിലതില്‍ ശത്രുക്കളുമായി സന്ധി നടത്തി ഏറ്റുമുട്ടലൊന്നും കൂടാതെ തിരിച്ചുപോരുകയും, ചിലതില്‍ യുദ്ധം നടക്കുകയും ഉണ്ടായിട്ടുണ്ട്‌. ബദ്‌ര്‍, ഉഹ്‌ദ്‌, അഹ്‌സാബ്‌ (ഖന്‍ദക്വ്‌), ക്വുറൈദ്വ, മുസ്വ്‌ത്വലക്വ്‌, ഖൈബര്‍, മക്കാ (വിജയം), ഹുനൈന്‍, ത്വാഇഫ്‌ (*) എന്നിവയിലാണ്‌ ഏറ്റുമുട്ടലുണ്ടായത്‌. മിക്കവാറും എല്ലാറ്റിലും വിജയം പൂര്‍ണമായും മുസ്‌ലിംകള്‍ക്ക്‌ തന്നെയായിരുന്നു. ചുരുക്കം ചിലതില്‍ മുസ്‌ലിംകള്‍ക്ക്‌ വന്നുപോയ ചില പാകപ്പിഴവുകള്‍ നിമിത്തം അവര്‍ പരീക്ഷണങ്ങള്‍ക്ക്‌ വിധേയരാവുകയും ഉണ്ടായി. ആദ്യഘട്ടത്തില്‍ വിജയം കണ്ടെങ്കിലും അവസാനം പരാജയത്തില്‍ കലാശിച്ച യുദ്ധമാണ്‌ ഉഹ്‌ദ്‌-ഇതിനെപ്പറ്റി സൂഃ ആലു ഇംറാനില്‍ വിവരിച്ചിരിക്കുന്നു. ഇടക്കുവെച്ചു പരാജയം നേരിട്ടെങ്കിലും അവസാനം വിജയത്തില്‍ കലാശിച്ച യുദ്ധമാണ്‌ ഹുനൈന്‍. അതിന്‍റെ ചില വശങ്ങളെപ്പററിയാണ്‌ ഈ വചനത്തില്‍ അല്ലാഹു ചൂണ്ടിക്കാണിച്ചിരിക്കുന്നത്‌. അതിന്‍റെ ചുരുക്കം അറിയുന്നത്‌ ഈ വചനത്തിലെ ആശയം മനസ്സിലാക്കുവാന്‍ ഉപകരിക്കുന്നതാണ്‌.   (*) മിക്കസ്ഥലങ്ങളും പടം 6ല്‍ കാണാം.  <h3>ഹുനൈന്‍ യുദ്ധം</h3>  ഹിജ്‌റഃ എട്ടാം കൊല്ലത്തില്‍ മക്കാവിജയം ഉണ്ടായതോടുകൂടി വിഗ്രഹമതത്തിന്‍റെ പതാക നിലംപതിക്കുകയും അറബികള്‍ മിക്കവരും ഇസ്‌ലാമിനു കീഴ്‌പെടുകയും, ജനങ്ങള്‍ കൂട്ടം കൂട്ടമായി ഇസ്‌ലാമില്‍ പ്രവേശിച്ചുകൊണ്ടിരിക്കുകയും ചെയ്‌തു. എന്നാല്‍ ഹവാസിന്‍, ഥക്വീഫ്‌ (هَوَازَن، ثَقِيف) എന്നീ ഗോത്രക്കാര്‍ക്ക്‌ (*) രോഷം മൂക്കുകയാണുണ്ടായത്‌. അവര്‍ തങ്ങളുടെ ദുരഭിമാനം വിട്ടില്ല. മുഹമ്മദ്‌ ഇങ്ങോട്ട്‌ പടയെടുക്കും മുമ്പ്‌ നമുക്കങ്ങോട്ട്‌ പടയെടുക്കാമെന്ന്‌ നിശ്ചയിച്ചു അവര്‍ അതിന്‌ ഒരുക്കം കൂട്ടുകയായി. വേറെ ചില ഗോത്രക്കാരും അതില്‍ അവരോട്‌ സഹകരിച്ചിരുന്നു. തങ്ങളുടെ സൈന്യം ഒരിക്കലും പരാജയപ്പെട്ടു പിന്‍മാറാതെ ആത്മവീര്യത്തോടുകൂടി യുദ്ധക്കളത്തില്‍ ഉറച്ചുനില്‍ക്കണമെന്ന ഉദ്ദേശത്തില്‍, സാധാരണ പതിവുകള്‍ക്കെതിരായി അവരുടെ സൈന്യനായകനായ മാലികുബ്‌നു ഔഫ്‌ ഒരു പുതിയ പരിപാടി ആവിഷ്‌കരിച്ചു. അവരിലുള്ള ഒരു നേതാവും ധീരനുമായിരുന്ന ദുറൈദ്‌ അതിനെ എതിര്‍ത്തുവെങ്കിലും സൈന്യാധിപന്‍ അത്‌ നടപ്പിലാക്കുക തന്നെ ചെയ്‌തു.സ്‌ത്രീകള്‍, കുട്ടികള്‍, തങ്ങളുടെ സ്വത്തുക്കളായ ആടുമാടുകള്‍ എന്നിവയെല്ലാം സൈന്യനിരയുടെ തൊട്ടുപിന്നിലായി നിരത്തി നിറുത്തുകയായിരുന്നു ആ പരിപാടി. തങ്ങളുടെ കുടുംബങ്ങളെയും സ്വത്തുക്കളെയും മുഴുവന്‍ ശത്രുക്കള്‍ക്ക്‌ (മുസ്‌ലിംകള്‍ക്ക്‌) വിട്ടുകൊടുത്തുകൊണ്ട്‌ ആരും യുദ്ധത്തില്‍ നിന്ന്‌ പിന്‍തിരിഞ്ഞോടിപ്പോകുകയില്ല എന്നായിരുന്നു അവന്‍ കണക്കുകൂട്ടിയത്‌.  ഇവരുടെ പുറപ്പാടിനെപ്പറ്റി നബി (صَلَّى اللَّهُ عَلَيْهِ وَسَلَّمَ) ക്കു വിവരം കിട്ടി. മദീനയില്‍ നിന്നു വന്ന്‌ മക്കാവിജയ സംഭവത്തില്‍ പങ്കെടുത്തിരുന്ന പതിനായിരം സ്വഹാബികളോടുകൂടി നബി (صَلَّى اللَّهُ عَلَيْهِ وَسَلَّمَ) അവരുടെ നേരെ പടയെടുത്തു. അവര്‍ക്കുപുറമെ, മക്കയില്‍ നിന്നുള്ള രണ്ടായിരം പേര്‍ വേറെയും ഉണ്ടായിരുന്നു. ഇവര്‍ അധികവും പുതുവിശ്വാസികളും വിശ്വാസം ദൃഢമായിക്കഴിഞ്ഞിട്ടില്ലാത്തവരുമായിരുന്നു. പലരും ‘ഗനീമത്ത്‌’ മോഹിച്ചും പുറപ്പെട്ടിരുന്നു. ഇസ്‌ലാമിനെ അംഗീകരിച്ചു കഴിയാത്ത ഏകദേശം എണ്‍പത്‌ മുശ്‌രിക്കുകളും ഈ പടയെടുപ്പില്‍ നബി (صَلَّى اللَّهُ عَلَيْهِ وَسَلَّمَ) യെ അനുഗമിക്കുകയുണ്ടായി. അതേസമയത്ത്‌ മറുപക്ഷത്ത്‌ ശത്രുക്കളുടെ എണ്ണം നാലായിരം  (صَلَّى اللَّهُ عَلَيْهِ وَسَلَّمَ) മാത്രമായിരുന്നു. അതെ, കേവലം മൂന്നിലൊന്നുമാത്രം. ഇത്തവണ തങ്ങളുടെ സംഖ്യാബലം കണ്ടു മുസ്‌ലിംകള്‍ അഭിമാനം കൊള്ളുകയും സംതൃപ്‌തരാകുകയും ചെയ്‌തു. പക്ഷേ, ഫലമുണ്ടായില്ല. മുസ്‌ലിംകളുടെ മുന്നണി സൈന്യം മുന്നോട്ടു നീങ്ങിയപ്പോഴേക്കും ശത്രുക്കളുടെ ഒരു വമ്പിച്ച ഒളിസൈന്യം അവരെ തുരുതുരെ ആക്രമിച്ചു. അവര്‍ പിന്തിരിഞ്ഞു പല പാട്ടിലും ഓടേണ്ടി വന്നു. അതോടെ സൈന്യത്തിന്‍റെ സമനില തെറ്റി. പിന്നണികളും അവരെ അനുഗമിക്കുകയുണ്ടായി.   (*) പടം 7 നോക്കുക.   നബി (صَلَّى اللَّهُ عَلَيْهِ وَسَلَّمَ) തിരുമേനി യുദ്ധക്കളത്തില്‍ തന്നെ ഉറച്ചുനിന്നു. ഈ യാത്രയില്‍ തിരുമേനി ഇരട്ടപടയങ്കിയായിരുന്നു ധരിച്ചിരുന്നത്‌. മുഹാജിറുകളിലും, അന്‍സ്വാരികളിലും പെട്ട ചില സ്വഹാബീ പ്രമുഖന്‍മാരും തിരുമേനിയുടെ ഒന്നിച്ചുനിന്നു. ‘ഇങ്ങോട്ടുവരീന്‍! ഇങ്ങോട്ടു വരീന്‍! അല്ലാഹുവിന്‍റെ അടിയാന്‍മാരേ! എന്നു നബി (صَلَّى اللَّهُ عَلَيْهِ وَسَلَّمَ) വിളിച്ചു പറയുന്നുണ്ടായിരുന്നു. ഓടിരക്ഷപ്പെടുന്നവര്‍ അത്‌ കേട്ടു മടങ്ങുകയുണ്ടായില്ല. അങ്കലാപ്പും ഭയപ്പാടും നിമിത്തം ഓടിരക്ഷപ്പെടുവാന്‍ പോലും ഇടമില്ലാത്ത വിധം ഭൂമിവളരെ കുടുസ്സായി അവര്‍ക്ക്‌ തോന്നി. ശിര്‍ക്കിന്‍റെ ചുവയില്‍ നിന്ന്‌ തികച്ചും രക്ഷപ്പെട്ടിട്ടില്ലാത്ത ചിലരും, പുതുവിശ്വാസികളായ ചിലരുംമുസ്‌ലിംകള്‍ക്ക്‌ പിണഞ്ഞ ഈ പരാജയത്തില്‍ സന്തോഷംകൊണ്ടു. ‘സിഹ്‌ര്‍ ഇപ്പഴാണ്‌ പൊളിഞ്ഞത്‌’ എന്നും മറ്റും ചിലര്‍ പറയുകപോലുമുണ്ടായി. അതേസമയം, നബി (صَلَّى اللَّهُ عَلَيْهِ وَسَلَّمَ) യുടെ കൂടെ പോന്നിരുന്ന മുശ്‌രിക്കുകളില്‍ ചിലര്‍ അവര്‍ക്കുനേരെ പ്രതിഷേധം പ്രകടിപ്പിക്കുകയും ചെയ്‌തിരുന്നു. ഇതെല്ലാമായിട്ടും നബി (صَلَّى اللَّهُ عَلَيْهِ وَسَلَّمَ) സ്ഥലം വിട്ടില്ല. അവസാനം നബി (صَلَّى اللَّهُ عَلَيْهِ وَسَلَّمَ) യുടെ കല്‍പന പ്രകാരം അവിടുത്തെ പിതൃവ്യനും, ഉച്ചത്തില്‍ ശബ്‌ദിക്കുന്ന ആളുമായിരുന്ന അബ്ബാസ്‌ (رضي الله عنه) ജനങ്ങളെ ഉറക്കെ വിളിച്ചുകൊണ്ടിരുന്നു. അതോടെ, അവര്‍ ഓട്ടം നിറുത്തുവാനും, നബി (صَلَّى اللَّهُ عَلَيْهِ وَسَلَّمَ) യുടെ ചുറ്റും വന്നുകൂടുവാനും തുടങ്ങി. അല്ലാഹു അവര്‍ക്ക്‌ മനസ്സമാധാനവും ശാന്തിയും നല്‍കുകയും മനുഷ്യര്‍ക്ക്‌ കാണ്‍മാന്‍ കഴിയാത്ത സൈന്യങ്ങളെ -മലക്കുകളെ- ഇറക്കി അവരെ അനുഗ്രഹിക്കുകയും ചെയ്‌തു. (*) അങ്ങനെ, സത്യവിശ്വാസികള്‍ക്ക്‌ ഒരു പുതിയ ധൈര്യവും ഉന്‍മേഷവും ഉളവായി. അവര്‍ ശത്രുക്കളുടെ നേരെ കുതിച്ചുചാടുകയായി. യുദ്ധരംഗം പാടുമാറി. ശത്രുക്കള്‍ തങ്ങളുടെ സ്വത്തുക്കളെയോ, സ്‌ത്രീകളെയും കുട്ടികളെയുമോ ഒന്നും വകവെക്കാതെ പടക്കളം വിട്ടോടിക്കളഞ്ഞു. മുസ്‌ലിംകള്‍ വിജയക്കൊടി ഉയര്‍ത്തി.  മുമ്പൊരിക്കലും ലഭിക്കാത്തത്ര ആടുമാടൊട്ടകങ്ങളടക്കം വളരെ ഗനീമത്ത്‌ സ്വത്തുക്കള്‍ മുസ്‌ലിംകള്‍ക്ക്‌ ലഭിച്ചു. പുരുഷന്‍മാര്‍ക്ക്‌ പുറമെ വളരെയധികം സ്‌ത്രീകളും കുട്ടികളും ചിറയിലകപ്പെട്ടു. അപ്രതീക്ഷിതമായി അല്ലാഹു മുസ്‌ലിംകള്‍ക്ക്‌ നല്‍കിയ ഈ വമ്പിച്ച സഹായം, വളരെയേറെ മുശ്‌രിക്കുകള്‍ ഇസ്‌ലാമിനെ ആശ്ലേഷിക്കുവാന്‍ കാരണമായിത്തീര്‍ന്നു. ഗനീമത്തിന്‍റെ വലിയൊരു ഭാഗം, വിശ്വാസം ഉറച്ചു കഴിഞ്ഞിട്ടില്ലാത്ത പുതുവിശ്വാസികള്‍ക്കും, കൂടെ പോന്നിരുന്ന മുശ്‌രിക്കുകള്‍ക്കുമായിരുന്നു നബി (صَلَّى اللَّهُ عَلَيْهِ وَسَلَّمَ) നല്‍കിയത്‌. ഈ ഔദാര്യം നിമിത്തവും ഇസ്‌ലാമിന്‌ വളരെ നേട്ടമുണ്ടായി. വളരെ ആളുകള്‍ വിശ്വസിക്കുവാനും, വളരെ ആളുകളുടെ വിശ്വാസം ശക്തിപ്പെടുവാനും ഇത്‌ കാരണമായി. അന്‍സ്വാരികളായി സൈന്യത്തിലുണ്ടായിരുന്നവര്‍ക്ക്‌ കാര്യമായ ഓഹരിയൊന്നും ലഭിക്കാത്തതില്‍, അവര്‍ക്കിടയില്‍ ചില മുറുമുറുപ്പുമുണ്ടായി. നബി (صَلَّى اللَّهُ عَلَيْهِ وَسَلَّمَ) അവരെ വിളിച്ചുകൂട്ടി അവര്‍ക്ക്‌ ഉപദേശങ്ങള്‍ നല്‍കുകയും, ഈ പ്രാവശ്യത്തെ ഗനീമത്ത്‌ മുന്‍വഴക്കത്തിന്‌ വ്യത്യസ്‌തമായി വിനിയോഗിച്ചതിലടങ്ങിയ തത്വം അവരെ മനസ്സിലാക്കുകയും ചെയ്‌തു. ‘ജനങ്ങള്‍ ആടുമാടുകളും കൊണ്ടു പോകുമ്പോള്‍, നിങ്ങള്‍ അല്ലാഹുവിന്‍റെ റസൂലിനെയും കൊണ്ടു (തിരിച്ചു) പോകുന്നതിന്‌ നിങ്ങള്‍ ഇഷ്‌ടപ്പെടുന്നില്ലേ?!’ എന്ന്‌ തിരുമേനി അവരോട്‌ ചോദിച്ചു. അവര്‍ വളരെ തൃപ്‌തിപ്പെട്ടുവെന്നുമാത്രമല്ല, ഈ ചോദ്യം അവരില്‍ ഉണ്ടാക്കിയ സന്തോഷാധിക്യം കൊണ്ട്‌ അവര്‍ കരയുകയും ചെയ്‌തു. കുറച്ചു ദിവസങ്ങള്‍ക്ക്‌ ശേഷം ഹവാസിന്‍ ഗോത്രത്തിന്‍റെ ഒരു നിവേദകസംഘം നബി (صَلَّى اللَّهُ عَلَيْهِ وَسَلَّمَ) യുടെ സന്നിധിയില്‍ വന്നു ഇസ്‌ലാമിനെ അംഗീകരിക്കുകയും ആറായിരത്തോളം വരുന്ന തങ്ങളുടെ സ്‌ത്രീകളെയും കുട്ടികളെയും വിട്ടുകൊടുക്കുവാന്‍ അപേക്ഷിക്കുകയും ചെയ്‌തു. അവര്‍ പലര്‍ക്കുമായി ഭാഗിക്കപ്പെട്ടു കഴിഞ്ഞിരുന്നതുകൊണ്ട്‌ അവരെ വിട്ടുകൊടുക്കുവാന്‍ നബി (صَلَّى اللَّهُ عَلَيْهِ وَسَلَّمَ) ജനങ്ങളോട്‌ ശുപാര്‍ശ ചെയ്‌തു. അതിനെത്തുടര്‍ന്ന്‌ എല്ലാവരും വിട്ടുകൊടുക്കുകയും ചെയ്‌തു.   (*) മലക്കുകള്‍ക്ക്‌ യുദ്ധത്തില്‍ ഉണ്ടാകുന്ന പങ്കിനെപ്പറ്റി കഴിഞ്ഞ സൂറത്തിലും അതിനു മുമ്പും വിവരിച്ചിട്ടുണ്ട്‌.   ഇതാണ്‌ ഹുനൈന്‍ യുദ്ധത്തിന്‍റെ ചുരുക്കം. ഇതില്‍ നിന്ന്‌  25,26 വചനങ്ങളിലെ പരാമര്‍ശങ്ങളെപ്പറ്റി കൂടുതല്‍ മനസ്സിലാക്കാമല്ലോ. നിങ്ങള്‍ കണ്ടിട്ടില്ലാത്ത സൈന്യങ്ങള്‍ (جنودا لم تروها) കൊണ്ടുദ്ദേശ്യം മലക്കുകളാണെന്നുള്ളതില്‍ -റാസീ (رحمه الله) പ്രസ്‌താവിച്ചതുപോലെ- ക്വുര്‍ആന്‍ വ്യാഖ്യാതാക്കള്‍ക്കിടയില്‍ ഭിന്നാഭിപ്രായമില്ല. പക്ഷേ, ബദ്‌റില്‍ ഇറക്കപ്പെട്ട മലക്കുകളുടെ എണ്ണത്തെക്കുറിച്ചും മറ്റും സൂഃ ആലുഇംറാനില്‍ പ്രസ്‌താവിച്ചതുപോലെ, ഇവിടെ അവരെക്കുറിച്ചു പ്രത്യേകമൊന്നും അല്ലാഹു പ്രസ്‌താവിച്ചിട്ടില്ല. 27-ാം വചനത്തില്‍ അല്ലാഹു ഉദ്ദേശിക്കുന്നവരുടെ പശ്ചാത്താപം അതിനുശേഷം അവന്‍ സ്വീകരിക്കും. (……يَتُوبُ اللهُ مِنْ بَعْدِ ذَلِكَ) എന്ന്‌ പറഞ്ഞതിന്‍റെ പുലര്‍ച്ച, ഹുനൈന്‍ സംഭവത്തെത്തുടര്‍ന്ന്‌ വളരെയേറെ ആളുകള്‍ ഇസ്‌ലാമിലേക്ക്‌ പ്രവേശിക്കുകയുണ്ടായതില്‍നിന്ന്‌ വ്യക്തമായല്ലോ."
  9,26,"1260"
