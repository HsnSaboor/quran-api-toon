tafsir[6]{c,v,t}:
  6,152,"അതുപോലെ, ആകാശങ്ങളുടെയും, ഭൂമിയുടെയും 'മലകൂത്തും' [രാജാധിപത്യ രഹസ്യവും] നാം ഇബ്രാഹീമിനു കാണിച്ചു കൊടുത്തിരുന്നു. അദ്ദേഹം ദൃഢവിശ്വാസികളില്‍പെട്ടവനായിരിക്കുവാന്‍ വേണ്ടിയും (കൂടിയാണതു). യാതൊരു കൂട്ടര്‍, വിശ്വസിക്കുകയും, തങ്ങളുടെ വിശ്വാസത്തോടു യാതൊരു അക്രമത്തെയും അവര്‍ (കൂട്ടി) കലര്‍ത്താതിരിക്കുകയും ചെയ്തുവോ, അക്കൂട്ടര്‍ - അവര്‍ക്കത്രെ നിര്‍ഭയതയുള്ളതു; അവര്‍ നേര്‍മാര്‍ഗ്ഗം പ്രാപിച്ചവരുമാകുന്നു.   കഴിഞ്ഞ ഏതാനും വചനങ്ങളില്‍, മുശ്‌രിക്കുകളുടെ പല ദുരാചാരങ്ങളെയും വാദങ്ങളെയും കുറിച്ചു വിവരിച്ചു. അല്ലാഹു നിഷിദ്ധമായി നിയമിക്കാത്ത പലതും നിഷിദ്ധമാക്കിക്കൊണ്ടുള്ള അവരുടെ നടപടികളെ അവര്‍ മതത്തിന്റെ പേരില്‍ വെച്ചു കെട്ടിയതിനെകുറിച്ചും സംസാരിച്ചു. അതിനുശേഷം, കാലദേശ വ്യത്യാസമില്ലാതെ വേദഗ്രന്ഥങ്ങള്‍ മുഖേന മനുഷ്യസമുദായത്തിന്റെമേല്‍ അല്ലാഹു നിഷിദ്ധവും നിര്‍ബന്ധവുമാക്കി കല്‍പിച്ചു വന്നിട്ടുള്ള മൂലപ്രധാനങ്ങളായ ശാസനകള്‍ ഏതൊക്കെയാണെന്നു അവര്‍ക്കു ഓതിക്കേള്‍പ്പിച്ചു കൊടുക്കുവാന്‍ അല്ലാഹു നബി (صَلَّى اللَّهُ عَلَيْهِ وَسَلَّمَ) യോടു കല്‍പിക്കുന്നു. വാസ്‌തവത്തില്‍, ഈ വചനങ്ങളിലടങ്ങിയ ശാസനകളെല്ലാം മനുഷ്യന്റെ നൈസര്‍ഗ്ഗികമായ ബോധം കൊണ്ടു തന്നെ മനുഷ്യന്‍ അംഗീകരിക്കുവാന്‍ ബാധ്യസ്ഥനാകുന്നു. എന്നിരിക്കിലും – താഴെ 156, 157 വചനങ്ങളില്‍ കാണാവുന്നതുപോലെ – വേദഗ്രന്ഥങ്ങളുമായും പ്രവാചകന്മാരുമായും പരിചയ ബന്ധം സിദ്ധിച്ചിട്ടില്ലാത്ത അവര്‍, അവയെക്കുറിച്ചു തങ്ങള്‍ക്കു അറിവു കിട്ടിയിട്ടില്ലെന്ന്‌ ഒഴികഴിവ്‌ പറയാതിരിക്കുവാന്‍ വേണ്ടി അല്ലാഹു അവ വിവരിച്ചു കൊടുക്കുകയാണ്‌.  ക്വുര്‍ആന്‍ മുഖേന മാത്രമല്ല, തൗറാത്തു മുഖേനയും ഈ സനാതന തത്വങ്ങള്‍ അല്ലാഹു ജനങ്ങള്‍ക്കു വിവരിച്ചു കൊടുത്തിട്ടുണ്ടെന്നു അടുത്ത വചനത്തില്‍ സൂചനയുണ്ട്‌. ബൈബിളിന്‍റെ പഴയ നിയമത്തില്‍ ഈ മൂന്നു വചനങ്ങളിലടങ്ങിയ വിധി വിലക്കുകള്‍ മിക്കവാറും ഇന്നും കാണാവുന്നതാണ്‌ (പുറപ്പാടു പുസ്‌തകം 20-ാം അദ്ധ്യായവും, ആവര്‍ത്തനം 5-ാം അദ്ധ്യായവും നോക്കുക). അതിലെ ചില വാക്യങ്ങള്‍ പ്രത്യേകം ശ്രദ്ധേയമാകുന്നു. ശിര്‍ക്കിനെപറ്റി പറയുന്നു: ‘യഹോവ (അല്ലാഹു) ആയ ഞാനാണു നിന്റെ ദൈവം, അന്യദൈവങ്ങള്‍ നിനക്കുണ്ടാകരുത്‌. സ്വര്‍ഗ്ഗത്തിലോ, ഭൂമിയിലോ, വെള്ളത്തിലോ ഉള്ള ഒന്നിന്റെയും പ്രതിമ ഉണ്ടാക്കരുത്‌. അവയെ നമസ്‌കരിക്കുകയോ സേവിക്കുകയോ അരുത്‌…’ മാതാപിതാക്കളെപറ്റി പറയുന്നു: ‘നിനക്ക് ദീര്‍ഘായുസ്സുണ്ടാകുവാനും, നിനക്കു ദേശത്തു നന്നായിത്തീരുവാനും യഹോവ നിന്നോടു കല്‍പിച്ചപോലെ നിന്റെ അപ്പനെയും, അമ്മയെയും ബഹുമാനിക്കുക’.  قُلْ تَعَالَوْا أَتْلُ مَا حَرَّمَ رَبُّكُمْ عَلَيْكُمْ (പറയുക: നിങ്ങള്‍ വരുവിന്‍, നിങ്ങളുടെ റബ്ബു നിങ്ങളുടെ മേല്‍ നിഷിദ്ധമാക്കിയിട്ടുള്ളതിനെ ഞാന്‍ നിങ്ങള്‍ക്കു ഓതിത്തരാം) എന്നു പറഞ്ഞുകൊണ്ടാണല്ലോ ഈ പ്രഖ്യാപനം തുടങ്ങുന്നത്‌. നിഷിദ്ധമാക്കപ്പെട്ട കാര്യങ്ങളോടൊപ്പം ചില നിര്‍ബ്ബന്ധകടമകളും അതില്‍ അടങ്ങിയിട്ടുണ്ടുതാനും. നിഷിദ്ധങ്ങളെ വര്‍ജ്ജിക്കല്‍ നിര്‍ബ്ബന്ധവും നിര്‍ബ്ബന്ധങ്ങളെ വര്‍ജ്ജിക്കല്‍ നിഷിദ്ധവുമാണെന്ന സ്ഥിതിക്കു രണ്ടും തമ്മില്‍ അന്യമല്ലാത്തവിധം ഒരേ പട്ടികയില്‍ ഇടകലര്‍ത്തിയും പരസ്‌പരം ബന്ധപ്പെടുത്തിയുംകൊണ്ട്‌ വിവരിക്കുകയാണ്‌ ചെയ്‌തിരിക്കുന്നത്‌. ഈ വചനങ്ങളിലടങ്ങിയ ശാസനകള്‍ ഇവയാകുന്നു:-  (1) ശിര്‍ക്കു ചെയ്യരുത്‌: പാപങ്ങളില്‍വെച്ചു ഏറ്റവും വമ്പിച്ചതും, അല്ലാഹുവിന്റെ കോപശാപങ്ങള്‍ക്കു ഏറ്റവും വിധേയമായ കുറ്റവും, പൊറുത്തു കൊടുക്കുകയില്ലെന്ന്‌ അല്ലാഹു വ്യക്തമായി പ്രസ്‌താവിച്ച മഹാ പാപവുമാണ്‌ ശിര്‍ക്ക്‌. അതുകൊണ്ടു ഒന്നാമതായി ഇവിടെയെന്നപോലെ, മറ്റു പലേടത്തും പാപങ്ങളില്‍ ആദ്യം ശിര്‍ക്കിനെക്കുറിച്ചു കാണാം. അല്ലാഹുവിന്റെ സത്തയിലോ, പ്രവൃത്തിയിലോ, ഗുണവിശേഷങ്ങളിലോ, നാമവിശേഷണങ്ങളിലോ, അധികാരാവകാശങ്ങളിലോ, അവനു സമന്മാരെയോ, പങ്കുകാരെയോ ഏര്‍പ്പെടുത്തുമാറുള്ള എല്ലാ വിശ്വാസാചാരനുഷ്‌ഠാനങ്ങളും ശിര്‍ക്കില്‍പെടുന്നു.  (2) മാതാപിതാക്കള്‍ക്ക്‌ നന്മചെയ്യണം: മനുഷ്യന്റെ സൃഷ്‌ടാവും, രക്ഷിതാവുമായ അല്ലാഹുവിനോടുള്ള പരമപ്രധാനമായ കടമയെക്കുറിച്ചു പറഞ്ഞ ഉടനെ, അതോടു ചേര്‍ത്തുകൊണ്ടു പറഞ്ഞ കാര്യം മാതാപിതാക്കള്‍ക്കു നന്മ ചെയ്യണമെന്നാണ്‌. അപ്പോള്‍, അല്ലാഹുവിനോടുള്ള ആ കടമയെക്കഴിച്ചാല്‍ – സൃഷ്‌ടികളോടുള്ള കടമകളില്‍ – ഏറ്റവും മുന്നിട്ടു നില്‍ക്കുന്നതു മാതാപിതാക്കളോടുള്ള കടമയാണെന്നത്രെ ഇതു കാണിച്ചുതരുന്നത്‌. ബാഹ്യത്തില്‍ മനുഷ്യന്റെ ഉല്‍ഭവത്തിനു കാരണക്കാരും, അവനെ തീറ്റിപോറ്റി വളര്‍ത്തുകയും, അവന്റെ കൈകാര്യങ്ങള്‍ നടത്തിപ്പോരുകയും ചെയ്‌തവരും അവരാണല്ലോ. ശിര്‍ക്കു ചെയ്യരുതെന്നു വിരോധിക്കുന്നതോടൊപ്പം മാതാപിതാക്കളോടു നന്മ പ്രവര്‍ത്തിക്കണമെന്നതു ക്വുര്‍ആനില്‍ പലപ്പോഴും കാണാവുന്നതാണ്‌. മാതാപിതാക്കളോടുള്ള കടമക്ക്‌ അല്ലാഹു എത്രമാത്രം സ്ഥാനം കല്‍പിച്ചിട്ടുണ്ടെന്നു ഇതില്‍നിന്നു വ്യക്തമാണ്‌. ‘ശിര്‍ക്ക്‌ ചെയ്യരുത്‌’ എന്നു പറഞ്ഞതുപോലെ ‘മാതാപിതാക്കളെ ഉപദ്രവിക്കരുത്‌’ എന്നോ മറ്റോ പറയാതെ ‘അവര്‍ക്കു നന്മ ചെയ്യണം’ എന്നാണു അല്ലാഹു അവിടങ്ങളിലൊക്കെ ഉപയോഗിക്കാറുള്ള വാക്കു്. അവരോടുള്ള കടപ്പാടിന്റെ ഗൗരവം ഒന്നുകൂടി ഊന്നിക്കാണിക്കുന്നതാണ്‌ ഈ പ്രയോഗം.  അത്രയുമല്ല, അല്ലാഹുവിന്റെ അടുക്കല്‍ ഏറ്റവും വെറുക്കപ്പെട്ട – അവന്‍ ഒരിക്കലും പൊറുക്കാത്ത – മഹാപാപമാണല്ലോ ശിര്‍ക്ക്‌. എന്നിട്ടുപോലും സൂ:ലുക്വ്‌മാനില്‍ പറയുന്നത്‌ നോക്കുക:  وَإِنْ جَاهَدَاكَ عَلى أَنْ تُشْرِكَ بِي مَالَيْسَ لَكَ بِهِ عِلْمٌ فَلاتُطِعْهُمَا وَصَاحِبْهُماَ فِي الدُّنْيا مَعْرُوفًا – لقمان  (സാരം: നിനക്കു വിവരമില്ലാത്ത വല്ലതിനെയും നീ എന്നോടു പങ്കുചേര്‍ക്കുവാന്‍ അവര്‍ – മാതാപിതാക്കള്‍ – രണ്ടു പേരും നിന്നെ ബുദ്ധിമുട്ടിക്കുന്ന പക്ഷം, നീ അവരെ അനുസരിക്കരുത്‌. ഇഹത്തില്‍ വെച്ചു നീ അവരോടു സദാചാരമനുസരിച്ചു സഹവസിക്കുകയും ചെയ്യണം). അപ്പോള്‍, മാതാപിതാക്കളെപറ്റി മക്കള്‍ക്കു എന്തുതന്നെ വിമര്‍ശനങ്ങളുണ്ടായാലും – അവ എത്ര ഗൗരവപ്പെട്ടതായിരുന്നാലും – അവരോടുള്ള പെരുമാറ്റം മാന്യവും സ്‌നേഹപരവുമായിരിക്കുവാനേ പാടുള്ളൂവെന്നാണ്‌ ഇതിലടങ്ങിയ തത്വം. ഇബ്‌നു മസ്‌ഊദ്‌ (رَضِيَ اللهُ تَعَالَى عَنْهُ) പറയുന്നു: കര്‍മ്മങ്ങളില്‍ വെച്ചു ഏറ്റവും ശ്രേഷ്‌ഠമായതു ഏതാണെന്നു ഞാന്‍ റസൂല്‍ (صَلَّى اللَّهُ عَلَيْهِ وَسَلَّمَ) തിരുമേനിയോടു ചോദിച്ചു. അവിടുന്ന്‌ പറഞ്ഞു: ‘നമസ്‌കാരം അതിന്റെ സമയത്തിനു നമസ്‌കരിക്കലാകുന്നു’. പിന്നെ ഏതാണെന്നു ഞാന്‍ ചോദിച്ചു. അവിടുന്നു പറഞ്ഞു: ‘മാതാപിതാക്കള്‍ക്കു നന്മ ചെയ്യുക’. പിന്നെ ഏതാണെന്നു ഞാന്‍ ചോദിച്ചു, അവിടുന്നു പറഞ്ഞു: ‘അല്ലാഹുവിന്റെ മാര്‍ഗ്ഗത്തില്‍ സമരം ചെയ്യുക’ (ബു; മു). മാതാപിതാക്കളുടെ വിഷയത്തില്‍ വന്ന ക്വുര്‍ആന്‍ വാക്യങ്ങളും നബിവാക്യങ്ങളും ഇവിടെ ഉദ്ധരിക്കുന്ന പക്ഷം അതു വളരെ നീണ്ടുപോകുന്നതാണ്‌.  (3) ദാരിദ്ര്യം നിമിത്തം സന്താനങ്ങളെ കൊല്ലരുത്‌: മാതാപിതാക്കളെപ്പറ്റി പ്രസ്‌താവിച്ചതിനെത്തുടര്‍ന്നു മക്കളുടെ കാര്യവും ഉണര്‍ത്തിയിരിക്കുകയാണ്‌. മനുഷ്യവധം തന്നെ ഒരു മഹാപാപം. അതു സ്വന്തം മക്കളെയാകുമ്പോള്‍ അതിന്റെ ക്രൂരത കൂടുതലാകുന്നു. അതു ദാരിദ്ര്യഭയം നിമിത്തം കൂടിയാകുമ്പോഴോ?! സകല ജീവികള്‍ക്കും ആഹാരം നല്‍കുന്നതാണെന്നു അല്ലാഹു ഏറ്റിട്ടുള്ള ബാധ്യത അവന്‍ നിര്‍വ്വഹിക്കുമെന്നതിലുള്ള വിശ്വാസക്കുറവ്‌, ആഹാര കാര്യങ്ങളുടെ നിയന്ത്രണമെല്ലാം തന്റെ കൈക്കു മാത്രമാണു നടക്കുന്നതെന്ന മിഥ്യാബോധം, അല്ലാഹു നല്‍കുന്ന പരീക്ഷണങ്ങളില്‍ ക്ഷമ കൈകൊള്ളുവാന്‍ തയ്യാറില്ലായ്‌മ, സ്വന്തം മക്കളെ കൊലപ്പെടുത്തിയിട്ടെങ്കിലും സ്വന്തം ജീവിതം സുഖകരമായിരിക്കണമെന്നുള്ള ദുര്‍മ്മോഹം ഇതൊക്കെയാണതിന്റെ പിന്നിലുള്ള പ്രേരണകള്‍. വാസ്‌തവത്തില്‍, ആ വധിക്കപ്പെടുന്ന മക്കള്‍ക്കു മാത്രമല്ല, ആ ക്രൂരകൃത്യത്തിനു ഒരുമ്പെടുന്ന മാതാപിതാക്കള്‍ക്കു തന്നെയും ആഹാരം നല്‍കുന്നതു അല്ലാഹുവാകുന്നു. ഒരു പക്ഷേ, ആ വധിക്കപ്പെട്ട കുട്ടി ജീവിച്ചിരുന്നെങ്കിലായിരിക്കും അവരുടെ ജീവിതം കൂടുതല്‍ ധന്യമായിത്തീരുക. നേരെമറിച്ച്‌ ആ കുട്ടിയെ വധിച്ചതിനുശേഷം ദാരിദ്ര്യം കൂടുതല്‍ അനുഭവപെട്ടുവെന്നും വന്നുകൂടായ്‌കയില്ല. ഇതൊക്കെയാണ്‌ نَّحْنُ نَرْزُقُكُمْ وَإِيَّاهُمْ (നാമത്രെ നിങ്ങള്‍ക്കും അവര്‍ക്കും ആഹാരം നല്‍കുന്നതു) എന്ന വാക്യത്തിലെ സൂചനകള്‍. നിലവിലുള്ള ദാരിദ്ര്യത്തെ മുന്‍നിറുത്തി സന്താനഹത്യ ചെയ്യുന്നതിനെപറ്റിയാണ്‌ ഇവിടെ അല്ലാഹു പറഞ്ഞത്‌. ഭാവിയില്‍ ദാരിദ്ര്യം അനുഭവപ്പെട്ടേക്കുമെന്ന ഭയം നിമിത്തം സന്താനഹത്യ ചെയ്യുന്നതിനെപറ്റി സൂറത്തുല്‍ ഇസ്‌റാഉ്‌ 31ല്‍ പ്രസ്‌താവിക്കുന്നുണ്ട്‌. അതിനെതുടര്‍ന്ന്‌ نَّحْنُ نَرْزُقُهُمْ وَإِيَّاكُمْ (നാമത്രെ അവര്‍ക്കും നിങ്ങള്‍ക്കും ആഹാരം നല്‍കുന്നതു) എന്നാണു അല്ലാഹു പറഞ്ഞ വാക്ക്‌. അതായതു നിങ്ങള്‍ക്കു മാത്രമല്ല, അവര്‍ക്കു കൂടി ആഹാരം കൊടുക്കുന്ന അന്നദാതാവു നാമാണ്‌. അതു നാം ചെയ്‌തുകൊള്ളും എന്നു സാരം.  ഇബ്‌നുമസ്‌ഊദ്‌ (رَضِيَ اللهُ تَعَالَى عَنْهُ) വീണ്ടും പറയുന്നു: പാപങ്ങളില്‍ വെച്ചു ഏറ്റവും വമ്പിച്ചതു ഏതാണെന്നു ഞാന്‍ റസൂല്‍ (صَلَّى اللَّهُ عَلَيْهِ وَسَلَّمَ) തിരുമേനിയോടു ചോദിച്ചു: അവിടുന്നു പറഞ്ഞു: ‘നിന്നെ സൃഷ്‌ടിച്ചതു അല്ലാഹുവായിരിക്കെ, നീ അവന്നു സമന്മാരെ ഏര്‍പ്പെടുത്തലാണ്‌’, പിന്നെ ഏതാണെന്നു ഞാന്‍ ചോദിച്ചു. അവിടുന്നു പറഞ്ഞു: ‘നീ നിന്റെ കുട്ടി നിന്നോടൊപ്പം ഭക്ഷണം കഴിക്കുന്നതിനെ ഭയന്ന്‌ നീ അതിനെ കൊല ചെയ്യലാണ്‌’, പിന്നെ ഏതാണെന്നു ഞാന്‍ ചോദിച്ചു. അവിടുന്ന്‌ പറഞ്ഞു: ‘നിന്റെ അയല്‍ക്കാരന്റെ സഹധര്‍മ്മിണിയുമായി നീ വ്യഭിചാരത്തില്‍ ഏര്‍പ്പെടലാകുന്നു’. പിന്നീടു തിരുമേനി (صَلَّى اللَّهُ عَلَيْهِ وَسَلَّمَ) (തെളിവായി) സൂ: ഫുര്‍ക്വാനിലെ 68-ാം വചനം ഓതുകയും ചെയ്‌തു. (ബു; മു.)  ഇന്നു നമ്മുടെ നാട്ടിലും മറ്റു ചില രാഷ്‌ട്രങ്ങളിലും ചില ആകര്‍ഷകമായ പേരുകള്‍ നല്‍കികൊണ്ട്‌ സ്വീകരിച്ചു വരുന്ന സന്താന നിയന്ത്രണ സംരംഭത്തെക്കുറിച്ചല്ല ഈ രണ്ടു ക്വുര്‍ആന്‍ വചനങ്ങളിലും പ്രസ്‌താവിക്കപ്പെട്ടിരിക്കുന്നത്‌. ജനിച്ച സന്താനങ്ങളെ കൊല ചെയ്യാമെന്നോ, ചെയ്യണമെന്നോ എവിടെയും നിയമവുമില്ല. പക്ഷേ, നിലവിലുള്ളതോ, അല്ലെങ്കില്‍ തൊട്ടടുത്ത കാലത്തു ഭാവിയിലുണ്ടാകുമെന്നു തീര്‍ത്തു പറയാവുന്നതോ അല്ലാത്തതും, ചില കണക്കു കൂട്ടലുകള്‍ പ്രകാരം ഭാവിയില്‍ ഉണ്ടായേക്കുമെന്നു ഊഹിക്കപ്പെടുന്നതുമായ ദാരിദ്ര്യത്തെയും ജനസാന്ദ്രതയെയും ഭയന്നുകൊണ്ടും, സന്താനങ്ങള്‍മൂലം സുഖാഡംബരങ്ങള്‍ക്കു ദോഷം സംഭവിച്ചേക്കുമെന്ന ഭയം നിമിത്തവും ആസൂത്രണം ചെയ്യപ്പെടുന്ന ഒരു പ്രസ്ഥാനമാണത്‌. എന്നിരിക്കെ, സത്യവിശ്വാസികളെ സംബന്ധിച്ചിടത്തോളം അതിനു മതത്തിലുള്ള സ്ഥാനം എന്തായിരിക്കുമെന്നു ആര്‍ക്കും ഊഹിച്ചറിയാവുന്നതാണ്‌. ആ പ്രസ്ഥാനം നടപ്പില്‍ വരുത്തിക്കൊണ്ടിരുന്ന ചില രാഷ്‌ട്രങ്ങള്‍ – അനുഭവം പ്രതികൂലമായതു നിമിത്തം – അതില്‍നിന്നു പിന്‍മടങ്ങേണ്ടി വന്നിട്ടുള്ളതും പ്രസ്‌താവ്യമത്രെ.(*)   (*) ‘ശിശുക്കളെ ആവശ്യമുണ്ട്‌’ എന്ന തലക്കെട്ടില്‍ ‘മലയാള മനോരമ’ ദിനപത്രം 6-6-1981 ല്‍ കൊടുത്ത ഒരു റിപ്പോര്‍ട്ടില്‍ ഇങ്ങിനെ കാണാം: ‘റഷ്യയിലെ നവ വധൂവരന്മാരുടെ മുമ്പില്‍ പുതിയൊരു വെല്ലുവിളി – കുറഞ്ഞത്‌ രണ്ടു കുട്ടികളെങ്കിലും ഉണ്ടാവാന്‍ യത്‌നിക്കുക…. ജനസംഖ്യാ ദാരിദ്ര്യം സോവിയറ്റു യൂണിയനിലെ പ്രധാന പ്രശ്‌നങ്ങളില്‍ ഒന്നാണിന്ന്‌. പല ജോലികള്‍ക്കും ആളെകിട്ടുന്നില്ല….’   (4) പ്രത്യക്ഷത്തിലുള്ളതും പരോക്ഷത്തിലുള്ളതുമായ നീചവൃത്തികളെ സമീപിച്ചുകൂടാ: നീചവൃത്തികളുടെ മുന്‍പന്തിയില്‍ നില്‍ക്കുന്നതത്രെ വ്യഭിചാരം. നിയമ വിരുദ്ധവും പ്രകൃതി വിരുദ്ധവുമായ ഭോഗപ്രക്രിയകള്‍, അശ്ലീലമായ നഗ്‌നപ്രകടനങ്ങള്‍, മോഷണം, മദ്യപാനം മുതലായവയെല്ലാം ഇതില്‍ ഉള്‍പെടുന്നു. പരസ്യമെന്നോ, രഹസ്യമെന്നോ, തെളിഞ്ഞതെന്നോ, ഒളിഞ്ഞതെന്നോ വ്യത്യാസമില്ലാതെ എല്ലാതരം ദുര്‍വൃത്തികളും ഉപേക്ഷിക്കണമെന്നു മാത്രമല്ല, അവയെ സമീപിക്കുകപോലും ചെയ്യരുതെന്നാണ്‌ അല്ലാഹു കല്‍പിക്കുന്നത്‌. അതായത്‌, ദുര്‍വൃത്തികളില്‍ ചെന്നുപെടുവാനോ, അതിലേക്കു ആകര്‍ഷിക്കപ്പെടുവാനോ ഇടയാകുന്ന കാര്യങ്ങള്‍കൂടി വര്‍ജ്ജിക്കേണ്ടതുണ്ട്‌ എന്നത്രെ ഇതു കാണിക്കുന്നത്‌.  (5) അല്ലാഹു നിഷിദ്ധമാക്കിയ ദേഹത്തെ കൊലപ്പെടുത്തരുത്‌: അഥവാ അവന്‍ പാവനത്വം കല്‍പിച്ചിട്ടുള്ള ജീവനെ ഹനിക്കരുത്‌. മനുഷ്യവധം നീചവൃത്തികളുടെ മുന്‍നിരയില്‍ സ്ഥിതി ചെയ്യുന്നതാണെങ്കിലും, അതിന്റെ ഗൗരവം നിമിത്തം അതു പ്രത്യേകംതന്നെ എടുത്തു പറഞ്ഞിരിക്കുകയാണ്‌.  ഇബ്‌നുമസ്‌ഊദ്‌ (رَضِيَ اللهُ تَعَالَى عَنْهُ) ല്‍ നിന്ന്‌ നിവേദനം ചെയ്യപ്പെട്ട ഒരു നബി വചനത്തിന്റെ സാരം ഇപ്രകാരമാകുന്നു: ‘അല്ലാഹുവല്ലാതെ ഇലാഹില്ലെന്നും, ഞാന്‍ അല്ലാഹുവിന്റെ റസൂലാണെന്നും സാക്ഷ്യം വഹിക്കുന്ന ഒരാളുടെ രക്തം മൂന്നിലൊരു കാര്യം കൊണ്ടല്ലാതെ അനുവദനീയമാകുകയില്ല; വിവാഹിതന്‍ വ്യഭിചാരം ചെയ്യുക, ഒരാളെ കൊലപ്പെടുത്തിയതിനു പകരം കൊലപ്പെടുത്തുക, മതം ഉപേക്ഷിച്ച് സംഘം (മുസ്‌ലിം സമുദായം) വിട്ടുപോകുക’ (ബു; മു). മുസ്‌ലിം (رحمه الله) ന്റെ ഒരു നിവേദനത്തിലെ വാചകം ‘മുസ്‌ലിമായ മനുഷ്യന്‍റെ രക്തം….’ എന്നാകുന്നു. ആഇശഃ(رَضِيَ اللهُ تَعَالَى عَنْها)യില്‍ നിന്നുള്ള ഒരു ഹദീഥിലെ വാചകം ഇങ്ങനെയാണ്‌: ‘മൂന്നിലൊരു കാര്യം കൊണ്ടല്ലാതെ ഒരു മുസ്‌ലിമായ മനുഷ്യന്റെ രക്തം അനുവദനീയമാകുകയില്ല; വിവാഹിതനായ വ്യഭിചാരി, അവന്‍ എറിഞ്ഞുകൊല്ലപ്പെടും, കല്‍പിച്ചുകൂട്ടി കൊല ചെയ്‌തവനും, അവന്‍ കൊല്ലപ്പെടും. ഇസ്‌ലാമില്‍നിന്നു പുറത്തുപോകുകയും, അല്ലാഹുവിനോടും അവന്റെ റസൂലിനോടും പോരാടുകയും ചെയ്‌ത മനുഷ്യനും, അവന്‍ ക്രൂശിക്കപ്പെടുകയോ, നാടു കടത്തപ്പെടുകയോ ചെയ്യപ്പെടും’ (ദാ; ന). ഈ ഹദീഥുകളില്‍ ഒന്നാമതായി പറയപ്പെട്ടവനെ സംബന്ധിച്ചു സൂറത്തുന്നൂര്‍ 2-ാം വചനത്തിന്റെയും, രണ്ടാമതായി പറയപ്പെട്ടവനെ സംബന്ധിച്ചു സൂ: നിസാഉ്‌ 93-ാം വചനത്തിന്റെയും, മൂന്നാമതായി പറയപ്പെട്ടവനെ സംബന്ധിച്ചു സൂ: മാഇദഃ 36-ാം വചനത്തിന്റെയും വ്യാഖ്യാനങ്ങളില്‍ വിവരിച്ചതു നോക്കുക. മുസ്‌ലിംകളുമായി സഖ്യത്തിലും സമാധാനത്തിലും കഴിഞ്ഞുകൂടുന്ന അമുസ്‌ലിംകളെ കൊലപ്പെടുത്തുന്നതു അല്ലാഹുവിന്റെ ഉത്തരവാദിത്വത്തെ വഞ്ചിക്കലാണെന്നും, സ്വര്‍ഗ്ഗത്തിന്റെ വാസനപോലും നഷ്‌ടപ്പെടുത്തുന്നതാണ്‌ അതെന്നും അബൂഹുറൈറഃ (رَضِيَ اللهُ تَعَالَى عَنْهُ) ഉദ്ധരിച്ച ഒരു നബി വചനത്തിലും വന്നിരിക്കുന്നു (ജ; തി).  (6) പ്രായപൂര്‍ത്തി എത്തുന്നതുവരെ അനാഥക്കുട്ടിയുടെ ധനത്തെ ഏറ്റവും നല്ല വഴിക്കല്ലാതെ സമീപിക്കരുത്‌: അനാഥയുടെ ധനം തിന്നരുതെന്നോ, അക്രമിക്കരുതെന്നോ പറയാതെ, ഏറ്റവും നല്ല മാര്‍ഗ്ഗത്തിലൂടെ മാത്രമേ സമീപിക്കാവൂ എന്നത്രെ അല്ലാഹു പറഞ്ഞത്‌. അപ്പോള്‍, അനാഥയുടെ സ്വത്തിനു എന്തുമാത്രം വിലയാണ്‌ അല്ലാഹു കല്‍പിച്ചിരിക്കുന്നതെന്നു ആലോചിച്ചു നോക്കുക! അവന്റെ സ്വത്തു കൈകാര്യം ചെയ്യുമ്പോള്‍ അതില്‍ അവനു വല്ല ഗുണവും ഉണ്ടോ എന്നു നോക്കിയാലും പോരാ, ഏറ്റവും ഗുണം എന്താണെന്നുതന്നെ നോക്കേണ്ടതുണ്ടെന്നും, അതിനു ഹാനികരമായതൊന്നും ചെയ്യരുതെന്നുമത്രെ ഇതു സൂചിപ്പിക്കുന്നത്‌. അനാഥകളുടെ ധനത്തെ സംബന്ധിച്ചും സൂറത്തുന്നിസാഇല്‍വെച്ചു പലതും നാം കാണുകയുണ്ടായി. അതുകൊണ്ട്‌ ഇവിടെ കൂടുതലൊന്നും പ്രസ്‌താവിക്കുന്നില്ല.  (7) അളവും തൂക്കവും പൂര്‍ത്തിയാക്കിക്കൊടുക്കണം: അഥവാ അതില്‍ കൃത്രിമവും കുറവും വരുത്തരുത്‌. ഇതിനെപറ്റിയും ക്വുര്‍ആനിലും ഹദീഥിലും ധാരാളം പ്രസ്‌താവനകള്‍ കാണാവുന്നതാണ്‌. അളത്തത്തിലും തൂക്കത്തിലും വഞ്ചിക്കുന്നവരെപറ്റി ഗൗരവ സ്വരത്തില്‍ സൂ: മുത്വഫ്‌ഫിഫീനില്‍ അല്ലാഹു ചോദിക്കുന്നു: أَلَا يَظُنُّ أُولَـٰئِكَ أَنَّهُم مَّبْعُوثُونَ ﴿٤﴾ لِيَوْمٍ عَظِيمٍ ﴿٥﴾ يَوْمَ يَقُومُ النَّاسُ لِرَبِّ الْعَالَمِينَ ﴿٦﴾ (അക്കൂട്ടര്‍ വിചാരിക്കുന്നില്ലേ, ഒരു വമ്പിച്ച ദിവസത്തേക്കു – അതായതു ലോക രക്ഷിതാവിങ്കലേക്ക് മനുഷ്യര്‍ എഴുന്നേറ്റു വരുന്ന ദിവസം – തങ്ങള്‍ എഴുന്നേല്‍പിക്കപ്പെടുന്നവരാകുന്നുവെന്ന്‌?!) അളത്തവും തൂക്കവും ശരിക്കു നിര്‍വ്വഹിക്കണമെന്നു ശുഐബ്‌ നബി (عليه الصلاة والسلام) തന്റെ ജനതയോട്‌ ഉപദേശിക്കുകയും, അതു അനുസരിക്കാതിരുന്ന ആ ജനത മുഴുവനും ഒരു പൊതു ശിക്ഷക്കു പാത്രമാകുകയും ചെയ്‌ത സംഭവം സൂ: ശുഅറാഇല്‍ കാണാവുന്നതാണ്‌. ഈ കല്‌പനയോടു ചേര്‍ന്നുകൊണ്ട്‌ അല്ലാഹു ഒരു പൊതുതത്വം ഇവിടെ ഓര്‍മിപ്പിച്ചിരിക്കുന്നതു ശ്രദ്ധിക്കുക: لَا نُكَلِّفُ نَفْسًا إِلَّا وُسْعَهَا (ഒരാളോടും ആ ആളുടെ കഴിവനുസരിച്ചല്ലാതെ നാം ശാസിക്കുകയില്ല). എത്ര സൂക്ഷിച്ചാലും ഇടപാടുകളില്‍ മനുഷ്യനു ചിലപ്പോള്‍ പരിപൂര്‍ണമായും കൃത്യം പാലിക്കുവാന്‍ കഴിയാതെ വന്നേക്കുമെന്നു പരമകാരുണികനായ അല്ലാഹുവിനു അറിയാമല്ലോ. അതുകൊണ്ടാണിതു ഇവിടെ ഉണര്‍ത്തുന്നത്‌. കഴിയുന്നത്ര സൂക്ഷിച്ചിട്ടു പിന്നെയും വല്ല ക്രമക്കേടും വന്നുപോയാല്‍, അവന്‍ പൊറുത്തു കൊടുക്കുമെന്നാണ്‌ ഇതിലടങ്ങിയ സൂചന.  (8) വല്ല കാര്യവും പറയുമ്പോള്‍ അതില്‍ നീതി പാലിക്കണം: അടുത്ത ബന്ധുക്കളും അല്ലാത്തവരുമെന്ന വ്യത്യാസം പാടില്ല. അഥവാ അടുത്ത ബന്ധമുള്ളവരുടെ ഗുണത്തിനുവേണ്ടിയോ, അവര്‍ക്കു വല്ല ദോഷവും ബാധിക്കാതിരിക്കുവാന്‍ വേണ്ടിയോ സത്യത്തിനും നീതിക്കും നിരക്കാത്ത വാക്കുകള്‍ പറയരുത്‌. സൂ: നിസാഉ്‌ 135; മാഇദഃ:9 മുതലായ വചനങ്ങളിലും, അവയുടെ വ്യാഖ്യാനത്തിലും വിവരിച്ച കാര്യങ്ങള്‍ ഇവിടെയും ഓര്‍ക്കുക.  (9) അല്ലാഹുവിന്റെ വക കരാറുകള്‍ നിറവേറ്റണം: عَهْد اللَّـهِ എന്ന വാക്കിനാണു ഇവിടെ അല്ലാഹുവിന്റെ കരാര്‍ എന്നു അര്‍ത്ഥം നല്‍കപ്പെട്ടിരിക്കുന്നത്‌. عَهْد എന്ന പദത്തിന്റെ അര്‍ത്ഥോദ്ദേശ്യങ്ങളെക്കുറിച്ചു പല പ്രാവശ്യം മുമ്പു വിവരിച്ചിട്ടുണ്ട്‌. മനുഷ്യന്‍ അല്ലാഹുവിനോടും, അവനെ മുന്‍നിറുത്തിയും ചെയ്യുന്ന പ്രതിജ്ഞകളും, മനുഷ്യന്റെ നൈസര്‍ഗ്ഗികമായ ബോധത്തിന്റെയും തെളിവുകളുടെയും അടിസ്ഥാനത്തില്‍ അല്ലാഹുവിനോടു അവന്‍ പാലിക്കേണ്ടുന്ന ബാധ്യതകളും അതില്‍ ഉള്‍പെടുന്നു. മനുഷ്യന്‍ മനുഷ്യനോടു ചെയ്യുന്ന കരാറുകളും അതില്‍ ഉള്‍പ്പെടുന്നതാണ്‌. അല്ലാഹു പറയുന്നു: وَأَوْفُوا بِعَهْدِ اللَّهِ إِذَا عَاهَدتُّمْ (നിങ്ങള്‍ പരസ്‌പരം കരാര്‍ – അഥവാ ഉടമ്പടി – നടത്തിയാല്‍ നിങ്ങള്‍ അല്ലാഹുവിന്റെ വക കരാറു നിറവേറ്റുവിന്‍ (16:91). മനുഷ്യനില്‍ നാലു കാര്യങ്ങള്‍ ഉണ്ടായാല്‍ അവന്‍ തനി കപടവിശ്വാസിയാകുമെന്നും, അവയില്‍ ഒന്നുണ്ടായാല്‍ കാപട്യത്തിന്റെ ഒരു കാര്യം അവനില്‍ ഉണ്ടാകുന്നതാണെന്നും പറഞ്ഞുകൊണ്ടടു നബി (صَلَّى اللَّهُ عَلَيْهِ وَسَلَّمَ) എണ്ണിപ്പറഞ്ഞ കാര്യങ്ങള്‍ ഇവയാണ്‌: ‘വര്‍ത്തമാനത്തില്‍ കളവു പറയുക, വാഗ്‌ദത്തം പാലിക്കാതിരിക്കുക, കരാറു വഞ്ചിക്കുക, തമ്മില്‍ പിണങ്ങിയാല്‍ തോന്നിവാസം പ്രവര്‍ത്തിക്കുക’ (ബു; മു).  ഈ കാര്യങ്ങളൊക്കെ അല്ലാഹു നിങ്ങളോടു ചെയ്യുന്ന വസ്വിയ്യത്താണ്‌ (ذَٰلِكُمْ وَصَّاكُم بِهِ) എന്നു ആവര്‍ത്തിച്ചു പറഞ്ഞുകൊണ്ടു അവയുടെ പരിപാവനത്വവും ഗൗരവവും അല്ലാഹു ചൂണ്ടിക്കാട്ടിയിരിക്കുന്നു. ആദ്യത്തെ അഞ്ചു കാര്യങ്ങള്‍ക്കു ശേഷം നിങ്ങള്‍ ബുദ്ധികൊടുത്തു മനസ്സിലാക്കുവാന്‍ വേണ്ടിയാണ്‌ ഇതു വിവരിക്കുന്നത്‌ (لَعَلَّكُمْ تَعْقِلُونَ) എന്നും, പിന്നത്തെ നാലു കാര്യങ്ങള്‍ക്കു ശേഷം നിങ്ങള്‍ ഉറ്റാലോചിക്കുവാന്‍ വേണ്ടിയാണു അതു (لَعَلَّكُمْ تَذَكَّرُونَ) എന്നും പറഞ്ഞിരിക്കുന്നു. അവസാനം മേല്‍പറഞ്ഞ കാര്യങ്ങളെല്ലാം ചൂണ്ടിക്കാട്ടിക്കൊണ്ട്‌ അല്ലാഹു പറയുന്നു:- ഇതാ, ഇതാണു ഞാന്‍ നിങ്ങള്‍ക്കു നിര്‍ദ്ദേശിച്ചു തന്നിട്ടുള്ള – വക്രതയും കോട്ടവുമില്ലാതെ നേര്‍ക്കു നേരെ നിലകൊള്ളുന്ന – എന്റേതായ പാത (وَأَنَّ هَٰذَا صِرَاطِي مُسْتَقِيمًا). ഇതിലേക്കാണു ഞാന്‍ നിങ്ങളെ ക്ഷണിക്കുന്നത്‌. ഇതു നിങ്ങള്‍ പിന്‍പറ്റിക്കൊള്ളുവിന്‍ (فَاتَّبِعُوه). ഇതാണ്‌ നിങ്ങള്‍ക്കുള്ള ഏക രക്ഷാമാര്‍ഗ്ഗം. ഇതല്ലാത്ത മാര്‍ഗ്ഗങ്ങള്‍ വേറെയും പലതുണ്ട്‌. അവയില്‍ നിങ്ങള്‍ ഏതു സ്വീകരിച്ചാലും നിങ്ങള്‍ ആ നേര്‍മാര്‍ഗ്ഗത്തില്‍നിന്നു വേറിട്ടു വഴിപിഴച്ചുപോകും. അതുകൊണ്ട്‌ ആ മാര്‍ഗ്ഗങ്ങളെയൊന്നും നിങ്ങള്‍ പിന്‍പറ്റിപ്പോകരുത്‌. (وَلَا تَتَّبِعُوا السُّبُلَ فَتَفَرَّقَ بِكُمْ عَن سَبِيلِهِ) ഇതെല്ലാം – ഇങ്ങിനെയൊക്കെ – ഇത്രയൊക്കെ – വിവരിച്ചു തരുന്നതു അല്ലാഹു നിങ്ങളോട്‌ ചെയ്യുന്ന വസ്വിയ്യത്തായിക്കൊണ്ടാണു (ذَٰلِكُمْ وَصَّاكُم بِهِ). നിങ്ങളെ വിഷമിപ്പിക്കുവാന്‍ ഉദ്ദേശിച്ചുകൊണ്ടോ, ഇതു മൂലം അവനു വല്ല നേട്ടവും ഉള്ളതു കൊണ്ടോ ചെയ്യുന്ന വസ്വിയ്യത്തല്ല. നിങ്ങളുടെ ഗുണത്തിനു വേണ്ടിത്തന്നെയുള്ള വസ്വിയ്യത്താകുന്നു. അതെ, നിങ്ങള്‍ സൂക്ഷ്‌മത പാലിച്ചു ഭയഭക്തരായിത്തീരുവാന്‍ വേണ്ടിയാണ്‌ (لَعَلَّكُمْ تَتَّقُونَ).  അല്ലാഹു അക്‌ബര്‍! മനുഷ്യന്‍ ചിന്തിച്ചു മനസ്സിലാക്കുവാന്‍ വേണ്ടി അല്ലാഹു കാര്യങ്ങള്‍ വിവിധ രൂപത്തില്‍ വിവരിച്ചു മനസ്സിലാക്കിക്കൊടുക്കുന്നത്‌ എങ്ങിനെയൊക്കെയാണെന്ന്‌ ആലോചിച്ചു നോക്കൂ! (انظُرْ كَيْفَ نُصَرِّفُ الْآيَاتِ لَعَلَّهُمْ يَفْقَهُونَ – الأنعام ٦٥) അല്ലാഹുവേ! ഞങ്ങളെയെല്ലാം കാര്യങ്ങള്‍ ചിന്തിച്ചു ഗ്രഹിക്കുന്ന സജ്ജനങ്ങളുടെ കൂട്ടത്തില്‍ നീ ഉള്‍പ്പെടുത്തേണമേ! ആമീന്‍.  ഇബ്‌നുമസ്‌ഊദ്‌ (رَضِيَ اللهُ تَعَالَى عَنْهُ)ല്‍ നിന്നും, ജാബിര്‍ (رَضِيَ اللهُ تَعَالَى عَنْهُ) വില്‍നിന്നും – വാക്കുകളില്‍ അല്‍പാല്‍പം വ്യത്യാസത്തോടുകൂടിയാണെങ്കിലും – പല മാര്‍ഗ്ഗങ്ങളില്‍ കൂടി നിവേദനം ചെയ്യപ്പെട്ടിട്ടുള്ള ഒരു ഹദീഥിന്റെ സാരം ഇപ്രകാരമാകുന്നു: നബി (صَلَّى اللَّهُ عَلَيْهِ وَسَلَّمَ) നിലത്തു ഒരു നേര്‍രേഖ വരച്ചു, പിന്നീടു അതിന്റെ വലത്തോട്ടും ഇടത്തോട്ടുമായി ചില രേഖകള്‍ വരച്ചു. എന്നിട്ട്‌ മധ്യത്തിലെ നേര്‍രേഖയില്‍ കൈവച്ചുകൊണ്ട്‌ وَأَنَّ هَٰذَا صِرَاطِي مُسْتَقِيمًا فَاتَّبِعُوهُ …… الخ (ഇതാ, നേരെ ചൊവ്വെയുള്ള എന്‍റെ പാത….) എന്ന വചനം ഓതി! എന്നിട്ടു പറഞ്ഞു: ‘ഇതാണ്‌ അല്ലാഹുവിന്റേതായ ചൊവ്വായ മാര്‍ഗ്ഗം, മറ്റുള്ളവയും ചില മാര്‍ഗ്ഗങ്ങളാകുന്നു. ഓരോ മാര്‍ഗ്ഗത്തിലും തന്നെ അതിലേക്കു ക്ഷണിച്ചുകൊണ്ടിരിക്കുന്ന പിശാച്‌ ഉണ്ടായിരിക്കും’. (അ; ഹാ; ന; ജ.)"
  6,153,"941"
  6,154,"അപ്രകാരം, ദൃഷ്ടാന്തങ്ങളെ നാം വിവിധ രൂപത്തില്‍ വിവരിക്കുന്നു. 'നീ പഠിച്ചുവെച്ചിരിക്കുന്നു' വെന്നു അവര്‍ പറയുവാന്‍ വേണ്ടിയും, അറിയാവുന്ന ജനങ്ങള്‍ക്കു ഇതു നാം വിവരിച്ചു കൊടുക്കുവാന്‍ വേണ്ടിയും (കൂടിയാണത്). അവര്‍ ഇതില്‍ [ക്വുര്‍ആനില്‍] ആദ്യ പ്രാവശ്യം (തന്നെ) വിശ്വസിക്കാതിരുന്നപോലെ, അവരുടെ ഹൃദയങ്ങളെയും, ദൃഷ്‌ടികളെയും നാം മറിച്ചുകൊണ്ടിരിക്കുന്നതാണ്‌. അവരുടെ അതിരു കവിച്ചലില്‍ (അന്ധാളിച്ചു) അലഞ്ഞുകൊണ്ടിരിക്കുമാറ്‌ അവരെ നാം വിട്ടേക്കുന്നതുമാണ്‌.   ثُمَّ (പിന്നെ) എന്ന അവ്യയം ഇവിടെ സാധാരണപോലെ കാലക്രമം കുറിക്കുന്നതല്ല. ഒരു വിഷയത്തില്‍ നിന്നു മറ്റൊന്നിലേക്കുള്ള നീക്കത്തെ കുറിക്കുന്നതാകുന്നു. ‘പിന്നെ’ എന്ന പദം മലയാളത്തിലും ഇങ്ങിനെ ഉപയോഗിക്കാറുണ്ടല്ലോ. അല്ലാഹു മനുഷ്യരെ ക്ഷണിച്ചുകൊണ്ടിരിക്കുന്ന നേരായ മാര്‍ഗ്ഗം വിവരിച്ചതിനുശേഷം അല്ലാഹു പറയുകയാണു: പിന്നെ, മറ്റൊരു വിഷയം നിങ്ങളെ ഓര്‍മ്മിപ്പിക്കുന്നു. മൂസാ നബിക്കു നാം തൗറാത്തു നല്‍കുകയുണ്ടായ വിവരം നിങ്ങള്‍ക്കറിയാമല്ലോ. സല്‍പ്രവൃത്തികള്‍ ചെയ്യുന്ന നല്ല ആളുകളെ സംബന്ധിച്ചിടത്തോളം അതു അവര്‍ക്കു ലഭിച്ച അനുഗ്രഹങ്ങളുടെ ഒരു പൂര്‍ത്തീകരണം തന്നെയായിരുന്നു. ആവശ്യമായ എല്ലാ കാര്യങ്ങളുടെയും വിശദീകരണവും, സന്മാര്‍ഗ്ഗത്തിലേക്കുള്ള വഴികാട്ടിയും, അല്ലാഹുവില്‍നിന്നും ജനങ്ങള്‍ക്കു ലഭിച്ച വമ്പിച്ച കാരുണ്യവുമായിരുന്നു ആ ഗ്രന്ഥം. അതുപോലെത്തന്നെ നാം അവതരിപ്പിച്ച ഒരു അനുഗൃഹീത ഗ്രന്ഥമാണ്‌ ഈ ക്വുര്‍ആനും. നടാടെ പുത്തനായി അവതരിച്ച ഒന്നല്ല അത്‌. ആകയാല്‍ അതിന്റെ അദ്ധ്യാപനങ്ങള്‍ പിന്‍പറ്റി ദോഷബാധകളെ സൂക്ഷിച്ചുകൊണ്ട്‌ അല്ലാഹുവിന്റെ അനുഗ്രഹങ്ങള്‍ക്കു പാത്രമായിത്തീരുവാന്‍ ശ്രമിക്കുവിന്‍.  എന്നാല്‍ പിന്നെ, മൂസാ (عليه الصلاة والسلام) നബിക്കു നല്‍കപ്പെട്ട ആ ഗ്രന്ഥത്തിനു പുറമെ മറ്റൊരു ഗ്രന്ഥം കൂടി എന്തിനു അവതരിപ്പിച്ചു? എന്നു ആ മുശ്‌രിക്കുകള്‍ ചോദിച്ചേക്കാമല്ലോ. ഇതിനു അല്ലാഹു മറുപടി നല്‍കുന്നു:-"
  6,155,"943"
  6,156,"നാം അവരിലേക്കു മലക്കുകളെ ഇറക്കിയെന്നിരുന്നാലും, മരണപ്പെട്ടവര്‍ അവരോടു സംസാരിക്കുകയും ചെയ്തു (വെന്നാലും). അവര്‍ക്കു (ദൃഷ്ടാന്തമായി) എല്ലാ വസ്തുക്കളെയും കൂട്ടംകൂട്ടമായി നാം ശേഖരിച്ചു (കൂട്ടി) കൊടുക്കുകയും ചെയ്തു (വെന്നാലും), അവര്‍ വിശ്വസിക്കുവാന്‍ (തയ്യാര്‍) ആകുന്നതല്ല - അല്ലാഹു ഉദ്ദേശിക്കുന്നതായാലല്ലാതെ.    പക്ഷേ, അവരിലധികമാളുകളും അറിയാതിരിക്കുകയാണ്. പരലോകത്തില്‍ വിശ്വസിക്കാത്തവരുടെ ഹൃദയങ്ങള്‍ അതിലേക്കു ചായുവാന്‍വേണ്ടിയും, അവരതു തൃപ്തിപ്പെടുവാന്‍വേണ്ടിയും, അവര്‍ പ്രവര്‍ത്തിച്ചുണ്ടാക്കുന്നതു അവര്‍ പ്രവര്‍ത്തിച്ചുണ്ടാക്കുവാന്‍വേണ്ടിയുമാകുന്നു (അതു).   ‘മുമ്പുള്ള രണ്ടു വിഭാഗക്കാര്‍’ എന്നു പറഞ്ഞതു യഹൂദികളും ക്രിസ്ത്യാനികളും ആകുന്നു. അവര്‍ക്കല്ലേ വേദഗ്രന്ഥം അവതരിച്ചിട്ടുള്ളു, അറബികളാകുന്ന ഞങ്ങള്‍ക്കു അവതരിച്ചിട്ടില്ലല്ലോ…. എനിങ്ങനെ ആ മുശ്രികുകള്‍ പറയാതിരിക്കുവാന്‍ എന്നു സാരം. ആ നിഷേധികളുടെ നിഷേധം എത്രമാത്രം കടുത്തതാണെന്നു അല്ലാഹു ചൂണ്ടിക്കാട്ടുന്നു:-"
  6,157,"945"
