tafsir[7]{c,v,t}:
  29,39,"และเราได้ทำลายกอรูน -เนื่องจากเขาหยิ่งผยองต่อหมู่ชนของมูซา- ด้วยการให้ธรณีสูบเขาพร้อมกับเคหะสถานของเขา และเราก็ได้ทำลายฟิรเอานฺพร้อมกับฮามานซึ่งเป็นมุขมนตรีของเขาด้วยการให้จมน้ำตายในทะเล และแน่นอนมูซาได้มายังพวกเขาพร้อมด้วยหลักฐานอันชัดแจ้งที่บ่งชี้ถึงความสัจจริงของเขา แต่พวกเขาหยิ่งผยองไม่ยอมศรัทธาในแผ่นดินอียิปต์ และพวกเขาไม่อาจจะหลุดรอดจากการลงโทษของเราด้วยการหลบหนีจากเราได้"
  29,40,"ดังนั้น ทั้งหมดที่กล่าวมาข้างต้นนั้น เราได้ลงโทษพวกเขาอย่างรุ่นแรง เช่น หมู่ชนลูฏ เราได้ส่งก้อนหินจากนรกแกร่งหล่นพรูลงมาบนพวกเขา และหมู่ชนศอลิหฺและชุอัยบ์ เราได้ลงโทษด้วยเสียงกัมปนาททำลายพวกเขา และกอรูน เราได้ให้ธรณีสูบเขาพร้อมกับเคหะสถานของเขา และหมู่ชนนูหฺ ฟิรเอานฺ และฮามาน เราได้ทำลายพวกเขาด้วยการให้จมน้ำตาย และอัลลอฮฺมิได้ทรงอธรรมแก่พวกเขาที่ได้ทำลายพวกเขาโดยปราศจากบาป แต่พวกเขาเองต่างหากที่อธรรมต่อตัวของเขาเองที่กระทำบาป ฉะนั้น พวกเขาคู่ควรที่จะได้รับการลงโทษ"
  29,41,"อุปมาบรรดาผู้ตั้งภาคีที่ยึดเอาบรรดาเจว็ดเป็นที่เคารพสักการะอื่นจากอัลลอฮฺโดยหวังประโยชน์และให้ความช่วยเหลือแก่พวกเขาเปรียบดั่งแมงมุมที่ได้ยึดเอาใยของมันเป็นรังเพื่อคุ้มกันจากการถูกทำร้าย และแท้จริงรังที่บอบบางที่สุดคือรังของแมงมุม ซึ่งมันไม่สามารถจะปกป้องจากการถูกทำร้ายได้ เช่นเดียวกับบรรดาเจว็ดของพวกเขาที่ไม่สามารถจะให้ประโยชน์ ให้โทษ และให้การช่วยเหลือแต่อย่างใด หากบรรดาผู้ตั้งภาคีเหล่านี้รู้ พวกเขาคงไม่ยึดเอาบรรดาเจว็ดเป็นที่เคารพสักการะอื่นจากอัลลอฮฺแน่นอน"
  29,42,"แท้จริงอัลลอฮฺ ตะอาลา ทรงรอบรู้ถึงสิ่งที่พวกเขาเคารพสักการะอื่นจากพระองค์ ไม่มีสิ่งใดจะปกปิดจากการรอบรู้ของพระองค์ได้ พระองค์คือผู้ทรงอำนาจเหนือทุกสิ่ง และทรงปรีชาญาณในการสร้างการกำหนดปริมาณและการบริหารจัดการ"
  29,43,"และนี้คืออุปมาอุปไมยที่เราได้ยกมาให้แก่มนุษย์เพื่อให้พวกเขาได้ตื่นตัวและได้ไตร่ตรองถึงสัจธรรมและเพื่อจะได้ชี้นำพวกเขาไปในหนทางที่ถูกต้อง แต่ไม่มีผู้ใดที่สามารถจะเข้าถึงมันอย่างถ่องแท้ได้นอกจากผู้มีความรู้ในบทบัญญัติและหิกมะฮ์ของอัลลอฮ์เท่านั้น"
  29,44,"อัลลอฮ์ตะอาลาทรงสร้างชั้นฟ้าทั้งหลายและแผ่นดินด้วยความจริง ซึ่งพระองค์มิได้ทรงสร้างมันด้วยความเท็จไม่ได้อย่างไร้เป้าหมาย แท้จริงในการสร้างนี้ย่อมเป็นสัญญาณอันชัดแจ้งถึงความเดชานุภาพของอัลลอฮ์แก่บรรดาผู้ศรัทธา เพราะพวกเขาเท่านั้นที่อาศัยสิ่งถูกสร้างเป็นหลักฐานยืนยันถึงอัลลอฮ์ผู้ทรงสร้าง ส่วนบรรดาผู้ปฏิเสธศรัทธาแท้จริงพวกเขาจะพบเห็นสัญญาณต่างๆเหล่านี้ที่อยู่ในฟากฟ้า และในร่างกายโดยไม่สนใจถึงความยิ่งใหญ่และความเดชานุภาพของอัลลอฮ์ ตะอาลา เลย"
  29,45,"จงอ่านเถิด -โอ้ รอสูลเอ๋ย- แก่มนุษย์ถึงสิ่งที่อัลลอฮฺได้วะห์ยุแก่เจ้าจากอัลกุรอาน และจงดำรงการละหมาดอย่างสมบูรณ์ แท้จริงการละหมาดที่สมบูรณ์นั้นจะยับยั้งผู้ละหมาดจากการตกหลุมพรางในเรื่องที่เป็นบาปและความชั่ว เพราะรัศมีที่เกิดขึ้นในหัวใจของเขาจะยับยั้งจากการกระทำบาปและจะชี้นำสู่การกระทำความดี และการรำลึกถึงอัลลอฮฺนั้นยิ่งใหญ่กว่าเหนือทุกสิ่ง และอัลลอฮฺทรงรอบรู้ถึงสิ่งที่พวกเจ้ากระทำ ซึ่งการงานของพวกเจ้าไม่สามารถจะปกปิดถึงการรอบรู้ของพระองค์ได้ และพระองค์จะทรงตอบพวกเจ้าตามการงานของพวกเจ้า ถ้าการงานดีก็จะได้ผลตอบแทนที่ดี และถ้าการงานชั่วก็จะได้ผลตอบแทนที่ชั่ว"