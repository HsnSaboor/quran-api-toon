tafsir[9]{c,v,t}:
  32,12,"บรรดาผู้กระทำผิดทั้งหลายจะปรากฏในวันกิยามะฮ์ โดยที่พวกเขานั้นอยู่ในสภาพที่ต่ำต้อย พวกเขาจะก้มศีรษะของพวกเขาลงเนื่องจากการปฏิเสธของพวกเขาที่มีต่อวันแห่งการฟื้นคืนชีพ พวกเขารู้สึกถึงความอัปยศ และกล่าวว่า “ข้าแต่พระผู้อภิบาลของเรา เราได้เห็นการฟื้นคืนชีพที่เราปฏิเสธมันแล้ว เราได้ยินสัจธรรมที่บรรดาเราะสูลนำมาจากพระองค์แล้ว ขอได้ทรงโปรดส่งเรากลับไปมีชีวิตยังโลกดุนยา เพื่อเราจะได้กระทำความดีที่พระองค์ทรงพอพระทัยพวกเรา แท้จริง บัดนี้ เราเป็นผู้ที่เชื่อมั่นต่อการฟื้นคืนชีพและต่อสัจธรรมที่บรรดาระสูลนำมา ถ้าหากเจ้าได้เห็นบรรดาผู้กระทำผิดทั้งหลายในสภาพเช่นนั้น แสดงว่าเจ้าได้เห็นสิ่งที่ยิ่งใหญ่"
  32,13,"และหากเราประสงค์ที่จะให้ทุกชีวิตได้รับแนวทางที่ถูกต้องและได้รับการชี้นำ แน่นอนเราก็จะดำเนินการในสิ่งนั้น แต่คำสัญญาของข้านั้นต้องเป็นจริงด้วยวิทยปัญญาและความยุติธรรม แน่นอนในวันกิยามะฮ์ข้าจะให้นรกญะฮันนัมเต็มไปด้วยผู้ปฏิเสธศรัทธาจากสองจำพวก คือ ญินและมนุษย์ เพราะพวกเขาเลือกหนทางแห่งการปฏิเสธและหลงผิด มากกว่าทางแห่งศรัทธาและความมั่นคง"
  32,14,"และได้มีการกล่าวแก่พวกเขาด้วยการตำหนิและเย้ยหนันพวกเขาในวันกิยามะฮ์ว่า “ดังนั้น พวกเจ้าจงลิ้มรสการลงโทษเถิด เนื่องจากการหลงระเริงของพวกเจ้าในการใช้ชีวิตในโลกดุนยาจนลืมการพบกับอัลลอฮ์ในวันกิยามะฮ์พเพื่อสอบสวนพวกเจ้า แท้จริงเราก็ได้ทิ้งพวกเจ้าให้อยู่ในการลงโทษโดยจะไม่สนใจถึงสิ่งที่ทำให้พวกเจ้าทรมาน และจงลิ้มรสการลงโทษของไฟนรกที่นิรันดร์ โดยไม่มีที่สิ้นสุดเถิด อันเนื่องมาจากการฝ่าฝืนต่าง ๆ ที่พวกเจ้าได้กระทำไว้ในโลกดุนยา"
  32,15,"แท้จริงผู้ที่ศรัทธาต่อโองการทั้งหลายของเราที่ถูกประทานลงมายังเราะสูลของเรา พวกเขาคือเมื่อถูกตักเตือนให้รำลึกถึงโองการ พวกเขาก็จะก้มลงสุญูดต่ออัลลอฮ์ ด้วยการสดุดีสรรเสริญแด่พระองค์ และพวกเขาจะไม่หยิ่งผยองต่อการเคารพภักดีต่ออัลลอฮ์และการสุญูดต่อพระองค์ ไม่ว่าจะอยู่ในสภาพใดก็ตาม"
  32,16,"สีข้างของพวกเขาเคลื่อนห่างออกจากที่นอนของพวกเขา ซึ่งพวกเขาอยู่บนนั้นเวลาที่พวกเขานอน โดยที่พวกเขาทิ้งมันและมุ่งสู่อัลลอฮ์ พลางวิงวอนขอต่อพระองค์ในเวลาละหมาดของพวกเขาและช่วงเวลาอื่น ๆ ด้วยความกลัวต่อการลงโทษของพระองค์และหวังในความเมตตาของพระองค์ และพวกเขาทุ่มเทบริจาคทรัพย์สินที่เราได้ประทานให้แก่พวกเขาไปในหนทางของอัลลอฮ์"
  32,17,"ดังนั้น จึงไม่มีชีวิตใดรู้สิ่งที่อัลลอฮ์ทรงเตรียมมันไว้ให้สำหรับพวกเขา ให้เป็นที่รื่นรมย์แก่สายตาของพวกเขา เป็นการตอบแทนจากพระองค์แก่พวกเขาในสิ่งที่พวกเขาได้กระทำไว้ในโลกดุนยาจากการงานที่ดีทั้งหลาย มันคือผลตอบแทนที่ไม่มีผู้ใดรู้นอกจากอัลลอฮ์ อันเนื่องจากความยิ่งใหญ่ของมัน"
  32,18,"ผู้ใดศรัทธาต่ออัลลอฮ์ ปฏิบัติสิ่งที่พระองค์ทรงใช้และห่างไกลจากสิ่งที่พระองค์ทรงห้าม จะไม่เหมือนกับผู้ที่ออกห่างจากการเชื่อฟังพระองค์ คนสองกลุ่มนี้จะไม่เท่าเทียมกัน ณ ที่อัลลอฮ์ ในเรื่องของการตอบแทน"
  32,19,"ส่วนบรรดาผู้ศรัทธาต่ออัลลอฮ์และกระทำความดีทั้งหลายนั้น ผลตอบแทนที่ถูกเตรียมไว้สำหรับเขานั้นคือสรวงสวรรค์ที่หลากหลาย พวกเขาจะพำนักอยู่ในนั้นเพื่อเป็นเกียรติแก่พวกเขาจากอัลลอฮ์ เพื่อเป็นรางวัลสำหรับความดีต่างๆ ที่พวกเขาเคยกระทำไว้ในขณะที่อยู่ในโลกดุนยา"
  32,20,"ส่วนบรรดาผู้ที่ออกจากการเชื่อฟังอัลลอฮ์โดยการปฏิเสธศรัทธาและกระทำการฝ่าฝืนนั้น ที่พำนักที่ถูกเตรียมไว้สำหรับพวกเขาในวันกิยามะฮ์คือไฟนรก พวกเขาจะอยู่ในนั้นตลอดกาล ทุกครั้งที่พวกเขาต้องการจะออกไปจากมัน พวกเขาจะถูกนำกลับไปสู่มันอีก และจะมีเสียงกล่าวแก่พวกเขาอย่างเย้ยหยันว่า “จงลิ้มรสการลงโทษของไฟนรกซึ่งพวกเจ้าเคยปฏิเสธมัน ไม่เชื่อมันในโลกดุนยา เมื่อตอนที่บรรดาเราะสูลของพวกเจ้าได้เคยตักเตือนพวกเจ้าให้กลัวมัน”"