tafsir[30]{c,v,t}:
  78,1,"ผู้ตั้งภาคีเหล่านั้นถามถึงสิ่งใดกันหรือ หลังจากที่อัลลอฮ์ได้ทรงส่งเราะสูลของพระองค์ ศ็อลลัลลอฮุอลัยฮิวะซัลลัม ไปยังพวกเขา?!"
  78,2,"พวกเขาถามกันและกันถึงข่าวอันยิ่งใหญ่ ซึ่งมันคืออัลกุรอ่านที่ถูกประทานลงมาแก่เราะซูลของพวกเขา และประกอบไปด้วยข่าวคราวเกี่ยวกับการฟื้นคืนชีพ"
  78,3,"นั่นคืออัลกุรอ่านที่พวกเขาขัดแย้งกันอยู่ว่าเป็นไสยศาสตร์ หรือบทกลอน หรือคำทำนาย หรือเรื่องปรัมปราของคนยุคก่อนกันแน่"
  78,4,"ความเป็นจริงมิได้เป็นอย่างที่พวกเขากล่าวอ้างเลย บรรดาผู้ที่ปฏิเสธอัลกุรอ่านจะได้รู้ถึงจุดจบอันเลวร้ายของการปฏิเสธดังกล่าว"
  78,5,"แล้วพวกเขาก็จะได้รู้อย่างแน่นอน"
  78,6,"เรามิได้ทำให้แผ่นดินเป็นพื้นราบซึ่งเหมาะสำหรับการอยู่อาศัยของพวกเขาดอกหรือ?!"
  78,7,"และเราได้สร้างภูเขาขึ้นมาเป็นเสมือนเสาเข็มคอยป้องกันไม่ให้เกิดการสั่นสะเทือน"
  78,8,"และเราได้สร้างพวกเจ้าขึ้นมา (โอ้มนุษย์ทั้งหลาย) หลากหลายกลุ่ม โดยในหมู่พวกเจ้านั้นมีทั้งเพศชายและเพศหญิง"
  78,9,"และเราได้ทำให้การนอนของพวกเจ้าเป็นการหยุดกิจการเพื่อที่พวกเจ้าจะได้พักผ่อน"
  78,10,"และเราได้ทำให้ความมืดของเวลากลางคืนปกปิดพวกเจ้าเหมือนกับอาภรณ์ที่พวกเจ้าสวมใส่เพื่อปกปิดส่วนที่พึงสงวน"
  78,11,"และเราได้ทำให้กลางวันเป็นช่วงเวลาของการทำงานและหาเครื่องยังชีพ"
  78,12,"และเราได้สร้างท้องฟ้าจำนวนเจ็ดชั้นเหนือพวกเจ้าโดยมีโครงสร้างที่แข็งแรงและเป็นการสร้างที่ละเอียดสมบูรณ์แบบ"
  78,13,"และเราได้ทำให้ดวงอาทิตย์เป็นดวงประทีบที่ลุกจ้าและสว่างไสวเป็นอย่างยิ่ง"
  78,14,"และเราได้ให้น้ำปริมาณมากหลั่งเทลงมาจากก้อนเมฆที่พร้อมจะทำให้เกิดฝน"
  78,15,"เพื่อที่เราจะได้ทำให้เมล็ดพืชและต้นไม้นานาชนิดงอกเงยขึ้นด้วยน้ำดังกล่าว"
  78,16,"และด้วยน้ำนั้นเราได้ทำให้มีเรือกสวนที่มีต้นไม้แผ่กิ่งก้านปกคลุมอย่างหนาแน่น"
  78,17,"แท้จริงวันแห่งการตัดสินระหว่างสรรพสิ่งทั้งหลายนั้นมีกำหนดเวลาที่แน่นอนไม่เปลี่ยนแปลง"
  78,18,"วันที่มลาอิกะฮ์จะเป่าแตรเป็นครั้งที่สอง แล้วพวกเจ้า (มนุษย์เอ๋ย) ก็จะมากันเป็นกลุ่ม ๆ"
  78,19,"และชั้นฟ้าจะถูกเปิดออก เผยให้เห็นช่องจำนวนมากซึ่งมีลักษณะคล้ายกับประตูที่เปิดอยู่"
  78,20,"และเทือกเขาจะถูกให้เคลื่อนออกไปจนกระทั่งแปรเปลี่ยนเป็นผงธุลีที่ปลิวว่อนจนกลายเป็นดั่งภาพลวงตา"
  78,21,"แท้จริงนรกญะฮันนัมนั้นคอยสอดส่องควบคุมชาวนรก"
  78,22,"เป็นที่พำนักสำหรับบรรดาผู้ละเมิดที่พวกเขาจะต้องกลับไป"
  78,23,"พวกเขาจะพำนักอยู่ในนั้นเป็นระยะเวลายาวนานอย่างไม่มีวันสิ้นสุด"
  78,24,"ในนรกนั้นพวกเขาจะไม่ได้สัมผัสกับลมเย็นใด ๆ ที่จะช่วยบรรเทาความร้อนระอุจากเปลวไฟ และจะไม่ได้ลิ้มรสเครื่องดื่มที่มีรสชาติดี"
  78,25,"พวกเขาจะไม่ได้ลิ้มรสสิ่งใดนอกจากน้ำเดือดที่ร้อนมากและน้ำหนองที่ไหลออกมาจากตัวของชาวนรก"
  78,26,"เป็นการตอบแทนที่คู่ควรและเหมาะสมกับพฤติกรรมของพวกเขาที่เคยปฏิเสธศรัทธาและหลงผิด"
  78,27,"ขณะที่พวกเขามีชีวิตในโลกดุนยาพวกเขาไม่เคยเกรงกลัวการสอบสวนของอัลลอฮ์ในปรโลก เนื่องจากพวกเขาไม่ศรัทธาต่อวันแห่งการฟื้นคืนชีพ เพราะถ้าหากว่าพวกเขาเกรงกลัววันแห่งการฟื้นคืนชีพ พวกเขาย่อมต้องศรัทธาต่ออัลลอฮ์ และปฏิบัติการงานที่ดีอย่างแน่นอน"
  78,28,"และพวกเขาปฏิเสธสัญญาณต่าง ๆ ของเราที่ถูกส่งไปยังเราะซูลของเราอย่างสิ้นเชิง"
  78,29,"และเราได้จารึกและแจกแจงการงานทุกอย่างของพวกเขา ซึ่งทั้งหมดนั้นได้รับการจดบันทึกไว้ในบันทึกการงานของพวกเขา"
  78,30,"ดังนั้นพวกเจ้าจงลิ้มรสการลงโทษอันนิรันดรนี้เถิด โอ้บรรดาผู้ฝ่าฝืนเอ๋ย แล้วเราจะไม่เพิ่มสิ่งใดให้แก่พวกเจ้านอกจากการลงโทษที่หนักขึ้นเรื่อย ๆ"