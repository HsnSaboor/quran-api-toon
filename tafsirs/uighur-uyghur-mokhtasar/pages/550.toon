tafsir[6]{c,v,t}:
  60,6,"بۇ گۈزەل نەمۇنىنى پەقەت دۇنيا ۋە ئاخىرەتتە ئاللاھتىن ياخشىلىق كۈتىدىغان كىشىلەرلا ئۆزىگە ئۈلگە قىلىدۇ. كىمكى بۇ گۈزەل نەمۇنىدىن يۈز ئۆرۈيدىكەن، ئاللاھ ھەقىقەتەن بەندىلىرىدىن بىھاجەتتۇر. ئۇلارنىڭ تائەت - ئىبادەتلىرىگە مۇھتاج بوپقالمايدۇ. ئاللاھ ھەر قانداق ئەھۋالدا مەدھىيەگە لايىقتۇر."
  60,7,"ئى مۇئمىنلەر! بەلكىم ئاللاھ سىلەر ئۆچ كۆرىدىغان ئادەملەرنى ئىسلامغا ھىدايەت قىلىش ئارقىلىق ئاراڭلاردا دوستلۇق پەيدا قىلىشى مۇمكىن. ئۇ چاغدا ئۇلار سىلەرگە دىندا قېرىنداش بولىدۇ. ئاللاھ تائالا ئۇلارنىڭ قەلبلىرىنى ئىمانغا قايتۇرۇشقا قادىردۇر. ئاللاھ بەندىلىرى ئىچىدىن تەۋبە قىلغانلارنى مەغپىرەت قىلغۇچىدۇر، ئۇلارغا رەھىمدىلدۇر."
  60,8,"سىلەرنىڭ مۇسۇلمان بولغانلىقىڭلار سەۋەبىدىن سىلەر بىلەن ئۇرۇش قىلمىغان ۋە سىلەرنى يۇرتۇڭلاردىن ھەيدەپ چىقارمىغانلارغا كەلسەك، ئاللاھ ئۇلارغا ياخشىلىق قىلىشىڭلاردىن، ئۇلارغا ئادىل بولۇشۇڭلاردىن يەنى ئۇلارنىڭ سىلەردە ھەققى بولسا ئۇنى بېرىشىڭلاردىن سىلەرنى توسمايدۇ، شۈبھىسىزكى، ئاللاھ ئۆزى، ئائىلىسى ۋە ئۆزى ئىگە بولغانلار ئارىسىدا ئادىللىق قىلغۇچىلارنى دوست تۇتىدۇ."
  60,9,"ھەقىقەتەن ئاللاھ تائالا سىلەرنى مۇئمىن بولغانلىقىڭلار سەۋەبىدىن سىلەرگە ئۇرۇش ئاچقان، سىلەرنى يۇرتۇڭلاردىن ھەيدەپ چىقىرىۋەتكەن ھەمدە سىلەرنى چىقىرىۋېتىشكە ياردەملەشكەنلەرنى دوست تۇتۇشتىن چەكلەيدۇ. ئاراڭلاردىن ئۇلارنى دوست تۇتقانلار ئاللاھنىڭ بۇيرۇقىغا خىلاپلىق قىلىش ئارقىلىق ئۆزلىرىنى ھالاكەت گىرداۋىغا ئېلىپ بارغان زالىملاردۇر."
  60,10,"ئى ئاللاھقا ئىمان ئېيتقان ۋە ئاللاھنىڭ شەرىئىتىگە ئەمەل قىلغان مۇئمىنلەر! مۇئمىن ئاياللار كۇپرى زېمىنىدىن ھىجرەت قىلىپ ئىسلام دىيارىغا كەلسە، ئۇلارنىڭ ئىمانىنىڭ راستلىقىنى سىناپ كۆرۈڭلار. ئۇلارنىڭ ئىمانىنى ئاللاھ ياخشى بىلىدۇ، ئۇلارنىڭ دىللىرىغا يوشۇرغان ھېچ نەرسە ئاللاھقا مەخپىي قالمايدۇ. ئۇلارنى سىنىغاندىن كېيىن ئۇلارنىڭ سەمىمىيتى ئاشكارا بولۇپ، ھەقىقىي مۇئمىنلىكىنى بىلسەڭلار، ئۇلارنى كاپىر ئەرلىرىگە قايتۇرۇپ بەرمەڭلار. مۇئمىن ئاياللارنىڭ كاپىرلارغا تېگىشى ھالال بولمايدۇ، كاپىرلارنىڭمۇ مۇئمىنە ئاياللارنى ئېلىشى ھالال بولمايدۇ. ئۇلارنىڭ ئەرلىرىگە ئۇلارغا بەرگەن تويلۇق مېھرىنى قايتۇرۇپ بېرىڭلار. ئى مۇئمىنلەر! ئۇ ئاياللار ئىددىتىنى توشقۇزغاندىن كېيىن ئۇلارغا تويلۇق مېھرىنى بېرىپ، ئۇلارنى نىكاھىڭلارغا ئالساڭلار، سىلەرگە گۇناھ بولمايدۇ. كىمكى ئايالى كاپىر بولسا ياكى دىندىن يېنىۋېلىپ مۇرتەد بولسا، ئۇنى ئەمرىدە ساقلىمىسۇن. چۈنكى ئۇ ئايال كاپىر بولغانلىقى ئۈچۈن ئىككەيلەننىڭ نىكاھ مۇناسىۋىتى ئۈزۈلىدۇ. سىلەرمۇ مۇرتەد بولۇپ كەتكەن ئاياللىرىڭلارنىڭ تويلۇق مېھرىنى قايتۇرۇپ بېرىشنى كاپىرلاردىن سوراڭلار، ئۇلارمۇ مۇسۇلمان بولۇپ كەلگەن ئاياللىرىغا بەرگەن تويلۇق مېھرىنى قايتۇرۇپ بېرىشنى سىلەردىن سورىسۇن. سىلەرنىڭمۇ، ئۇلارنىڭمۇ تويلۇق مېھرىنى قايتۇرۇشى ھەققىدىكى مەزكۇر ھۆكۈم ئاللاھنىڭ ھۆكمىدۇر. ئاللاھ تائالا سىلەرنىڭ ئاراڭلاردا ئۆزى خالىغانچە ھۆكۈم قىلىدۇ. ئاللاھ بەندىلىرىنىڭ ئەھۋاللىرىنى ۋە ئەمەللىرىنى بىلىپ تۇرغۇچىدۇر. ئۇنىڭدىن ھېچ نەرسە ئاللاھقا مەخپىي قالمايدۇ. ئاللاھ بەندىلىرىگە يولغان قويغان ھۆكۈملىرىدە ھېكمەتلىك ئىش قىلغۇچىدۇر."
  60,11,"ناۋادا سىلەرنىڭ بەزى ئاياللىرىڭلار مۇرتەد بولۇپ، كاپىرلار تەرەپكە ئۆتۈپ كېتىپ، كاپىرلاردىن ئۇلارغا بەرگەن تويلۇق مېھرىنى تەلەپ قىلىپ، كاپىرلار ئۇنى بەرمىگەن تەقدىردە، سىلەر كاپىرلار بىلەن ئۇرۇشۇپ ئۇلاردىن غەنىمەت ئالغاندا، ئاياللىرى مۇرتەد بولۇپ كاپىرلار تەرەپكە ئۆتۈپ كەتكەن ئەرلەرگە ئۇلارنىڭ تويلۇق مېھرىگە بەرگەن مىقداردا بىر نەرسە بېرىڭلار. سىلەر ئىمان ئېيتقان ئاللاھنىڭ بۇيرۇقلىرىغا بويسۇنۇش ۋە چەكلىمىلىرىدىن يېراق تۇرۇش ئارقىلىق ئۇنىڭدىن قورقۇڭلار."