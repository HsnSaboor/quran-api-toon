tafsir[7]{c,v,t}:
  29,24,"ئىبراھىم قەۋمىنى ئاللاھتىن باشقا بۇتلارغا چوقۇنۇشنى تاشلاپ، يالغۇز ئاللاھقىلا قۇلچىلىق قىلىشقا بۇيرۇغاندىن كېيىن ئۇلارنىڭ جاۋابى: ئىلاھلىرىڭلارنىڭ يېنىدا تۇرۇش ئۈچۈن ئىبراھىمنى ئۆلتۈرۈۋېتىڭلار ياكى ئوتقا تاشلاپ كۆيدۈرۈۋېتىڭلار، دېيىشتىن ئىبارەت بولدى. ئاللاھ ئىبراھىمنى ئوتتىن قۇتۇلدۇردى. شەكسىزكى ئاللاھنىڭ ئىبراھىمنى ئوتتىن قۇتۇلدۇرۇشىدا ئىمان ئېيتقان قەۋم ئۈچۈن ئىبرەت بار. چۈنكى مۇئمىنلەر ئىبرەتتىن مەنپەئەتلىنەلەيدۇ."
  29,25,"ئىبراھىم قەۋمىگە: سىلەر ھەقىقەتەن بۇ دۇنيادا بۇتلارغا چوقۇنۇش ئارقىلىق ئۆز- ئارا تونۇشۇش ۋە دوستلىشىش مەقسىتىدە بۇتلارنى ئىلاھ قىلىۋالدىڭلار. لېكىن قىيامەت كۈنى ئاراڭلاردىكى مۇناسىۋەت ئۈزۈلىدۇ، چۈنكى ئازابنى كۆرگەندە بىر - بىرىڭلاردىن ئادا - جۇدا بولىسىلەر، بىر - بىرىڭلارغا لەنەت ئوقۇيسىلەر. تۇرىدىغان جايىڭلار دوزاخ بولىدۇ. سىلەرنى ئاللاھنىڭ ئازابىدىن قوغدىيالايدىغان مەدەتكارىڭلار بولمايدۇ، ئاللاھنى قويۇپ چوقۇنغان بۇتلىرىڭلارمۇ ۋە باشقا نەرسىلەرمۇ سىلەرنى ئاللاھنىڭ ئازابىدىن قۇتۇلدۇرالمايدۇ."
  29,26,"لۇت ئىبراھىمغا ئىمان ئېيتتى، ئىبراھىم مۇنداق دېدى: مەن چوقۇم پەرۋەردىگارىم تەرىپىگە ھىجرەت قىلىمەن، (يەنى ئاللاھ ھىجرەت قىلىشقا بۇيرۇغان) مۇبارەك شام زېمىنىغا ھىجرەت قىلىمەن. ئاللاھ ھەقىقەتەن غالىبتۇركى، ئۇنى ھېچكىم يېڭەلمەيدۇ، ئۆزى تەرەپكە ھىجرەت قىلغانلارنى ياردەمسىز قويمايدۇ. ئۇ ئىشلارنى ئورۇنلاشتۇرۇش ھەم پىلانلاشتا ھېكمەتلىك ئىش قىلغۇچىدۇر."
  29,27,"بىز ئىبراھىمغا ئىسھاقنى ۋە ئۇنىڭ ئوغلى يەئقۇبنى ئاتا قىلدۇق، پەيغەمبەرلىكنى ۋە ئاللاھنىڭ دەرگاھىدىن نازىل قىلىنغان كىتابلارنى ئۇنىڭ ئەۋلادىغا خاس قىلدۇق. ياخشى ئەۋلادلارنى ۋە ياخشى نامنى ئۇنىڭ دۇنيادا ھەق ئۈستىدە مۇستەھكەم تۇرغانلىقىنىڭ مۇكاپاتى قىلىپ بەردۇق. ئۇ ھەقىقەتەن ئاخىرەتتە سالىھلارغا ئوخشاش مۇكاپاتقا ئېرىشىدۇ، دۇنيادا بېرىلگەن مۇكاپات ئاخىرەتتە تەييارلانغان ئېسىل نېئمەتلەردىن ھېچنەرسىنى كېمەيتىۋەتمەيدۇ."
  29,28,"ئەي پەيغەمبەر! لۇتنىڭ قىسسىسىنى سۆزلەپ بەرگىن، ئۇ ئۆز ۋاقتىدا قەۋمىگە: سىلەر ھەقىقەتەن قەبىھ گۇناھ قىلىۋاتىسىلەركى، سىلەردىن ئىلگىرى جاھان ئەھلىدىن ھېچكىم بۇنداق قەبىھ قىلمىشنى قىلىپ باقمىغان. سىلەر ساغلام تەبىئەت قوبۇل قىلالمايدىغان بۇ گۇناھنى تۇنجى بولۇپ پەيدا قىلغان كىشىلەر سىلەر، دېدى."
  29,29,"سىلەر شەھۋىتىڭلارنى قاندۇرۇش ئۈچۈن لىۋاتە (بەچچىۋازلىق) قىلامسىلەر؟ يولۇچىلارنىڭ ئالدىنى توسۇپ بۇلاڭچىلىق قىلامسىلەر؟ ئۇلار سىلەرنىڭ ئەسكىلىكىڭلاردىن قورقۇپ يېنىڭلاردىنمۇ ئۆتەلمەيدۇ. سورۇنلىرىڭلاردا يالىڭاچلىنىش، ئۆتكەن - كەچكەنلەرگە گەپ - سۆز ھەم ئىش - ھەرىكىتىڭلار ئارقىلىق ئەزىيەت بېرىشكە ئوخشاش ناچار ئىشلارنى قىلامسىلەر؟ لۇت ئۇلارنى ناچار قىلمىشتىن چەكلىگەندىن كېيىن ئۇلارنىڭ جاۋابى: ئەگەر سۆزۈڭدە راستچىل بولساڭ، بىزنى قورقۇتۇۋاتقان ئاللاھنىڭ ئازابىنى كەلتۈرگىن، دېيىشتىنلا ئىبارەت بولدى."
  29,30,"لۇتنىڭ قەۋمى تەرسالىق قىلىپ، ئاللاھنىڭ ئازابىنى كۆزگە ئىلماي ئازابنىڭ تېزراق كېلىشىنى تەلەپ قىلغاندىن كېيىن لۇت پەرۋەردىگارىغا: ئەي رەببىم! يەر يۈزىدە كۇپۇرلۇق ۋە قەبىھ گۇناھلارنى كۆپ قىلىش ئارقىلىق بۇزۇقچىلىق قىلغان قەۋمگە قارشى ماڭا ياردەم بەرگىن، دەپ ئىلتىجا قىلدى."