tafsir[5]{c,v,t}:
  65,1,"ئەي پەيغەمبەر! سەن ياكى ئۈممىتىڭدىن بىرەر كىشى ئايالىڭلارنى تالاق قىلماقچى بولساڭلار، ئىددەت تۇتۇشقا لايىق پەيتتە تالاق قىلىڭلار. يەنى تالاق ئۇلار ھەيزدىن پاكلانغاندىن كېيىن ئۆزئارا جىنسىي ئالاقىدە بولمىغان پاكلىق مەزگىلىدە بولسۇن. مۇبادا ئاياللىرىڭلار بىلەن قايتا يارىشىۋالماقچى بولساڭلار، يارىشىۋېلىشىڭلار قولاي بولسۇن ئۈچۈن ئىددەت كۈنلىرىنى ساناڭلار. ئاللاھنىڭ ئەمىر - پەرمانلىرىنى بەجا كەلتۈرۈش ھەم چەكلىمىلىرىدىن يېنىش ئارقىلىق ئاللاھقا تەقۋادار بولۇڭلار. تالاق قىلىنغان ئاياللىرىڭلار (ئىددەت مەزگىلىدە) زىنا قىلىشقا ئوخشاش ئوپئوچۇق ناشايان ئىشلارنى قىلمىسىلا ئۇلارنى تاكى ئىددىتى ئاخىرلاشقانغا قەدەر ئۇلار تۇرۇۋاتقان ئۆيلەردىن چىقىرىۋەتمەڭلار، ئۇلار ئۆزلىرىمۇ چىقىپ كەتمىسۇن. ئەنە شۇلار ئاللاھنىڭ بەندىلىرى ئۈچۈن بېكىتىپ بەرگەن بەلگىلىمىلەردۇر. كىمكى ئاللاھنىڭ بەلگىلىمىلىرىدىن ئۆتۈپ كېتىدىكەن، پەرۋەردىگارىغا ئاسىيلىق قىلغانلىقى سەۋەبلىك ئۆزىنى ھالاكەتكە ئېلىپ بارغانلىق تۈپەيلىدىن ئۆزىگە زۇلۇم قىلغان بولىدۇ. ئەي ئايالىنى تالاق قىلغۇچى ئەر! سەن بىلمەيسەنكى، بەلكىم ئاللاھ ئاشۇنىڭدىن كېيىن ئەرنىڭ كۆڭلىدە تالاق قىلىنغان ئايالىغا رىغبەت پەيدا قىلىپ، ئۇنىڭ بىلەن يارىشىۋېلىشى مۇمكىن."
  65,2,"ئۇلارنىڭ ئىددىتى توشۇشقا يېقىنلاشقاندا ئۇلارغا قىزىقىپ، چىرايلىقچە ئۆي تۇتۇپ قېلىش مەقسىتىدە ئۇلار بىلەن يارىشىۋالساڭلارمۇ ياكى ئۇلار بىلەن يارىشىۋالماي ئىددىتى توشقانغا قەدەر ئۇلارغا تېگىشلىك ئىددەت ھەققىنى بېرىپ، ئۇلارنى ئۆز ھالىغا قويساڭلارمۇ بولىدۇ. مەيلى ئۇلار بىلەن يارىشىۋېلىڭلار ياكى ئايرىلىپ كېتىڭلار، كېيىن ئاراڭلاردا دەتالاش چىقىپ قالماسلىقى ئۈچۈن ئاراڭلاردىن ئىككى نەپەر ئادىل كىشىنى گۇۋاھچى قىلىپ قويۇڭلار. ئەي گۇۋاھچىلار! سىلەرمۇ ئاللاھنىڭ رازىلىقىنى كۆزلەپ گۇۋاھچى بولۇڭلار. مەزكۇر ھۆكۈملەر ئاللاھقا ئىمان ئېيتقان ۋە قىيامەت كۈنىگە ئىشەنگەن كىشىلەرنىڭ ئېسىگە سېلىنىدۇ. چۈنكى بۇنداق كىشىلەر ئەسلىتىش ۋە پەند - نەسىھەتتىن مەنپەئەتلىنەلەيدۇ. كىمكى ئاللاھنىڭ ئەمىر - پەرمانلىرىنى بەجا كەلتۈرۈش ۋە چەكلىمىلىرىدىن يېنىش ئارقىلىق تەقۋادار بولىدىكەن، ئاللاھ ئۇنىڭغا ئۇ چۈشۈپ قالغان ھەر قانداق قىيىن ئەھۋالدىن چىقىش يولى بېرىدۇ."
  65,3,"ئاللاھ ئۇنىڭغا ئويلاپ باقمىغان، خىيالىغا كېچىپمۇ باقمىغان يەردىن رىزىق بېرىدۇ. كىمكى بارلىق ئىشلىرىدا ئاللاھقا تايىنىدىكەن، ئاللاھ ئۇنىڭغا يېتەرلىكتۇر. شەكسىزكى ئاللاھ ئۆز ئىشىنى ئەمەلگە ئاشۇرغۇچىدۇركى، ئۇ ھېچ ئىشتىن ئاجىز كەلمەيدۇ ھەم ئۇ ھېچ ئىشنى قولدىن بېرىپ قويمايدۇ. ھەقىقەتەن ئاللاھ ھەر نەرسە ئۈچۈن بەلگىلىك چەك بېكىتكەن بولۇپ، ئۇ ھامىنى شۇ چەككە يېتىپ بارىدۇ. يەنى ھەر قانداق مۈشكۈلچىلىكنىڭمۇ، باي - باياشاتلىقنىڭمۇ بەلگىلىك چېكى بولىدۇكى، بۇلارنىڭ ھېچقايسىسى ئىنسانغا مەڭگۈلۈك بولمايدۇ."
  65,4,"يېشى چوڭىيىپ قالغانلىقتىن ھەيز كۆرمەيدىغان تالاق قىلىنغان ئاياللارغا كەلسەك، ئەگەر سىلەر ئۇلارنىڭ ئىددىتىنىڭ قانداق بولىدىغانلىقى توغرىسىدا ئىككىلىنىپ قالساڭلار، ئۇلارنىڭ ئىددىتى ئۈچ ئايدۇر. كىچىك بولغانلىقتىن ھەيزدارلىق يېشىغا يەتمىگەن ئاياللارنىڭ ئىددىتىمۇ ئۈچ ئايدۇر. تالاق قىلىنغان ياكى ئېرى ۋاپات تاپقان ھامىلدار ئاياللارنىڭ ئىددىتى ھامىلىسىنى تۇغقاندا ئاخىرلىشىدۇ. كىمكى ئاللاھنىڭ ئەمىر - پەرمانلىرىنى بەجا كەلتۈرۈش ۋە چەكلىمىلىرىدىن يېنىش ئارقىلىق تەقۋادار بولىدىكەن، ئاللاھ ئۇنىڭ ئىشلىرىنى ئاسانلاشتۇرۇپ بېرىدۇ ھەمدە ھەر قانداق قىيىنچىلىقىنى قولايلاشتۇرىدۇ."
  65,5,"ئەي مۇئمىنلەر! يۇقىرىدا ئوتتۇرىغا قويۇلغان تالاق، يېنىشىۋېلىش ۋە ئىددەت ھەققىدىكى مەزكۇر ھۆكۈملەر ئاللاھنىڭ ھۆكمىدۇركى، ئاللاھ ئۇنى سىلەرنىڭ بىلىشىڭلار ئۈچۈن نازىل قىلدى. كىمكى ئاللاھنىڭ ئەمىر - پەرمانلىرىنى بەجا كەلتۈرۈش ۋە چەكلىمىلىرىدىن يېنىش ئارقىلىق تەقۋادار بولىدىكەن، ئاللاھ ئۇنىڭ قىلغان يامانلىقلىرىنى يوققا چىقىرىدۇ ۋە ئۇنىڭغا ئاخىرەتتە كاتتا ئەجىر بېرىدۇ. ئۇ كاتتا ئەجىر جەننەتكە كىرىش ھەمدە تۈگەپ كەتمەيدىغان نازۇ-نېئمەتلەرگە ئېرىشىشتۇر."