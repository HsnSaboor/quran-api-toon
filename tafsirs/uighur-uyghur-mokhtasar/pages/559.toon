tafsir[7]{c,v,t}:
  65,6,"ئەي ئەرلەر! تالاق قىلغان ئاياللىرىڭلارنى شارائىتىڭلارغا قاراپ ئۆزۈڭلار تۇرۇۋاتقان جاينىڭ بىر قىسمىدا ئولتۇرغۇزۇڭلار. ئاللاھ سىلەرنى قۇربىڭلار يەتمەيدىغان ئىشلارنى قىلىشقا بۇيرۇمايدۇ. تۇرمۇش خىراجىتى بېرىش، تۇرالغۇ بېرىش ۋە ئۇنىڭدىن باشقا ئىشلاردا ئۇلارنى قىيىن ئەھۋالدا قويۇش مەقسىتىدە زىيانغا ئۇچراتماڭلار. ئەگەر تالاق قىلىنغان ئاياللار ھامىلدار بولسا، ئۇلار تاكى ھامىلىنى تۇغقانغا قەدەر تۇرمۇش خىراجىتى بىلەن تەمىنلەڭلار. ئەگەر ئۇلار پەرزەنتىڭلارنى ئېمىتىپ بەرسە، ئۇلارغا ئېمىتىپ بەرگەننىڭ ھەققىنى بېرىڭلار. ئېمىتىش ھەققى مەسىلىسىدە ئۆرپ - ئادىتىڭلارغا مۇراجىئەت قىلىڭلار. ئەگەر ئەر كىشى ئايال تەلەپ قىلغان ئىش ھەققىنى بېرىشكە بېخىللىق قىلىپ، كەم بەرسە، ئايال ئۇنىڭغا رازى بولمىسا، دادا بالىسىنى ئېمىتىدىغانغا باشقا ئىنىكئانا تاپسىمۇ بولىدۇ."
  65,7,"قول ئىلكىدە بار ئادەم ئۆز شارائىتىغا قاراپ تالاق قىلىنغان ئايالىنىڭ ۋە بالىسىنىڭ تۇرمۇش خىراجىتىنى بېرىشى كېرەك. قولى قىسقا كىشىلەرمۇ ئاللاھ ئۇنىڭغا بەرگەن مالدىن تۇرمۇش خىراجىتى بەرسۇن. ئاللاھ ھېچكىمنى ئۆزى بەرگەندىن ئارتۇق بېرىشكە، يەنى قۇربى يەتمەيدىغان ئىشقا بۇيرۇمايدۇ. ئاللاھ پات يېقىندا ئۇنى قىيىنچىلىق ۋە جاپالىق تۇرمۇشتىن كېيىن قول ئىلكىدە بار، باي قىلىدۇ."
  65,8,"نۇرغۇن شەھەر ئاھالىلىرى پەرۋەردىگارىنىڭ ۋە ئۇنىڭ پەيغەمبەرلىرىنىڭ ئەمرىگە ئىتائەتسىزلىك قىلغان چاغدا بىز ئۇلارنىڭ ناچار قىلمىشلىرىغا قارىتا قاتتىق ھېساب ئالدۇق ھەمدە ئۇلارنى بۇ دۇنيا ۋە ئاخىرەتتە ئېچىنىشلىق تۈردە ئازابلىدۇق."
  65,9,"نەتىجىدە ئۇلار يامان ئەمەللىرىنىڭ ئازابىنى تېتىدى ۋە ئۇلارنىڭ ئاقىۋىتى دۇنيا ۋە ئاخىرەتتە زىيان تارتىش بولدى."
  65,10,"ئاللاھ تائالا ئۇلارغا كۈچلۈك ئازابنى تەييارلىدى. ئەي ئاللاھقا ۋە ئاللاھنىڭ پەيغەمبىرىگە ئىمان ئېيتقان ئەقىل ئىگىلىرى! ئۇلارغا كەلگەن ئازاب سىلەرگىمۇ كەپقالماسلىقى ئۈچۈن ئاللاھنىڭ بۇيرۇقلىرىنى بەجا كەلتۈرۈش ۋە چەكلىمىلىرىدىن يېنىش ئارقىلىق ئاللاھقا تەقۋادارلىق قىلىڭلار. ئاللاھ ھەقىقەتەن سىلەرگە شۇنداق بىر زىكرىنى نازىل قىلدىكى، ئۇ سىلەرگە ئاللاھقا ئاسىيلىق قىلغانلارنىڭ ئېچىنىشلىق ئاقىۋىتىنى ھەمدە ئۇنىڭغا ئىتائەت قىلغانلارنىڭ ياخشى نەتىجىسىنى ئەسلىتىدۇ."
  65,11,"بۇ ئەسلەتكۈچى ئاللاھ تەرىپىدىن كەلگەن بىر پەيغەمبەر بولۇپ، ئۇ ئاللاھقا ئىمان ئېيتىپ، پەيغەمبىرىگە چىنپۈتۈپ، سالىھ ئەمەللەرنى قىلغانلارنى گۇمراھلىقنىڭ زۇلمەتلىرىدىن ھىدايەت نۇرىغا چىقىرىش ئۈچۈن سىلەرگە ئاللاھنىڭ روشەن، چۈشىنىكسىزلىك بولمىغان ئايەتلىرىنى ئوقۇپ بېرىدۇ. كىمكى ئاللاھقا ئىمان ئېيتىپ، سالىھ ئەمەللەرنى قىلىدىكەن، ئاللاھ ئۇنى سارايلىرى ۋە دەل - دەرەخلىرى ئاستىدىن ئۆستەڭلەر ئېقىپ تۇرىدىغان جەننەتلەرگە كىرگۈزىدۇ، ئۇلار ئۇ جەننەتلەردە مەڭگۈ قالىدۇ. ھەقىقەتەن ئاللاھ ئۇنى نېئمەتلىرى ئۈزۈلۈپ قالمايدىغان جەننەتكە كىرگۈزۈش ئارقىلىق ئۇنىڭغا مۇكەممەل رىزىق ئاتا قىلدى."
  65,12,"ئاللاھ يەتتە قات ئاسماننى ياراتتى، شۇنىڭغا ئوخشاش زېمىننىمۇ يەتتە قات ياراتتى. ئاللاھنىڭ تەبىئىي ۋە شەرئىي ئەمىر - پەرمانلىرى شۇ ئاسمان بىلەن زېمىن ئارىسىغا چۈشىدۇ. ئۈمىدكى سىلەر ئاللاھنىڭ ھەر نەرسىگە قادىر ئىكەنلىكىنى، ھېچ نەرسە ئۇنى ئاجىز قىلالمايدىغانلىقىنى، ئۇنىڭ ھەر نەرسىنى مۇكەممەل بىلىدىغانلىقىنى، ئاسمانلاردىكى ۋە زېمىندىكى ھېچ نەرسىنىڭ ئۇنىڭغا مەخپىي قالمايدىغانلىقىنى بىلگەيسىلەر."