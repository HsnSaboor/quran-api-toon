tafsir[7]{c,v,t}:
  60,12,"ئى پەيغەمبەر! - مەككە پەتىھ بولغاندا يۈز بەرگەندەك - مۇئمىن ئاياللار يېنىڭغا كېلىپ، ئاللاھقا ھېچ نەرسىنى شېرىك كەلتۈرمەسلىك، بەلكى يالغۇز ئاللاھقىلا قۇلچىلىق قىلىش، ئوغرىلىق قىلماسلىق، زىنا قىلماسلىق، جاھىلىيەت ئەھلىنىڭ ئادىتى بويىچە پەرزەنتلىرىنى ئۆلتۈرمەسلىك، زىنادىن تۆرەلگەن بالىلارنى ئەرلىرىگە چاپلىماسلىق، يۈزلىرىگە كاچاتلاپ، چاچلىرىنى يۇلۇپ، ياقىلىرىنى يېرتىش قاتارلىق چەكلەنگەن ئىشلاردىن يېنىشتىن باش تارتماسلىق ھەققىدە ساڭا بەيئەت قىلسا، ئۇلارنىڭ بەيئىتىنى قوبۇل قىلغىن. ئۇلار ساڭا بەيئەت قىلغاندىن كېيىن ئاللاھتىن ئۇلارنىڭ خاتالىقلىرى ئۈچۈن مەغپىرەت تىلىگىن. ئاللاھ ھەقىقەتەن بەندىلىرىدىن تەۋبە قىلغانلارنى مەغپىرەت قىلغۇچىدۇر، ئۇلارغا بەك مېھرىباندۇر."
  60,13,"ئى ئاللاھقا ئىمان ئېيتقان ۋە ئاللاھ يولغا قويغان ھۆكۈملەرگە ئەمەل قىلغان مۇئمىنلەر! ئاللاھنىڭ غەزىپىگە ئۇچرىغان ۋە ئاخىرەت كۈنىگە ئىشەنمەيدىغان قەۋمنى دوست تۇتماڭلار. بەلكى ئۇلار خۇددى ئۆلگەندىن كېيىن قايتا تىرىلىشكە كاپىر بولغانلىقى ئۈچۈن ئۆلۈكلىرىنىڭ ئۆزلىرى تەرەپكە قايتىشىدىن ئۈمىد ئۈزگىنىگە ئوخشاش، ئاخىرەتنىڭ ساۋابىدىنمۇ ئۈمىدىنى ئۈزگۈچىلەردۇر."
  61,1,"ئاسمانلاردىكى ۋە زېمىندىكى پۈتكۈل مەخلۇقات ئاللاھنىڭ ئۇلۇغلۇقىغا لايىق كەلمەيدىغان بارچە ئەيىب - نۇقسانلاردىن پاك دەپ ئېتىقاد قىلىدۇ ۋە ئۇنى ئۇلۇغلايدۇ. ئاللاھ غالىبتۇركى، ھېچكىم ئۇنى يېڭەلمەيدۇ. يارىتىشىدا، ئورۇنلاشتۇرۇشىدا ۋە ھۆكۈملىرىدە ھېكمەتلىك ئىش قىلغۇچىدۇر."
  61,2,"ئى ئاللاھقا ئىمان ئېيتقان مۇئمىنلەر! سىلەر نېمىشقا ئەمەلىيەتتە قىلمىغان ئىشنى قىلدۇق دەيسىلەر؟ بۇ خۇددى بىرىڭلارنىڭ قىلىچى بىلەن ئۇرۇش قىلىپ، ھېچكىمنى چاپماي تۇرۇپ: مەن قىلىچىم بىلەن ئۇرۇش قىلدىم ۋە (كاپىرلارنىڭ بويۇنلىرىنى) چاپتىم، دېگىنىگە ئوخشايدۇ."
  61,3,"سىلەرنىڭ قىلمىغان ئىشنى قىلدىم دېيىشىڭلار ئاللاھنىڭ دەرگاھىدا ئەڭ ئۆچ كۆرۈلىدىغان ئىشتۇر. ئاللاھقا سەمىمىي بولۇپ، ئىش - ھەرىكىتى سۆزى بىلەن بىردەك بولۇشتىن باشقىسى مۇئمىنگە ياراشمايدۇ."
  61,4,"ئاللاھ ھەقىقەتەن ئۆزىنىڭ رازىلىقىنى كۆزلەپ، خۇددى بىر - بىرىگە مەھكەم چاپلىشىپ تۇرغان بىنالارغا ئوخشاش مۈرىنى - مۈرىگە تىرەپ سەپ بولۇپ ئۇرۇش قىلغان مۇئمىنلەرنى ياخشى كۆرىدۇ."
  61,5,"ئەي پەيغەمبەر! ئۆز ۋاقتىدا مۇسا ئۆز قەۋمىگە: ئى قەۋمىم! سىلەر مېنىڭ ئاللاھنىڭ سىلەرگە ئەۋەتكەن پەيغەمبىرى ئىكەنلىكىمنى بىلىپ تۇرۇپ بۇيرۇقۇمغا قارشى چىقىش ئارقىلىق نېمىشقا ماڭا ئازار بېرىسىلەر؟ ئۇلار ئېزىپ، مۇسا ئەلەيھىسسالام ئېلىپ كەلگەن ھەقىقەتتىن چەتنەپ كەتكەندە ئاللاھ ئۇلارنىڭ قەلبلىرىنى ھەقتىن ۋە توغرا يولدىن بۇرۇۋەتتى. ئاللاھ ئۆزىگە ئىتائەتسىزلىك قىلغانلارنى ھەقىقەتكە مۇۋەپپەق قىلمايدۇ."