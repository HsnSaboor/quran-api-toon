tafsir[8]{c,v,t}:
  35,4,"ئى پەيغەمبەر! ئەگەر قەۋمىڭ سېنى ئىنكار قىلسا سەۋر قىلغىن. چۈنكى سەن قەۋمى ئىنكار قىلغان تۇنجى پەيغەمبەر ئەمەس. سەندىن ئىلگىرىكى ئاد، سەمۇد ۋە لۇتنىڭ قەۋمىگە ئوخشاش ئۈممەتلەرمۇ پەيغەمبەرلىرىنى ئىنكار قىلغان ئىدى. پۈتۈن ئىشلار يالغۇز ئاللاھ بېكىتكەن بويىچە بولىدۇ. ئاللاھ ئىنكارچىلارنى ھالاك قىلىپ، پەيغەمبەرلىرىگە ۋە مۇئمىنلەرگە نۇسرەت بېرىدۇ."
  35,5,"ئى ئىنسانلار! -قىيامەت كۈنىدىكى قايتا تىرىلىش ۋە جازا - مۇكاپاتتىن ئىبارەت- ئاللاھ ۋەدە قىلغان ئىشلار شەكسىز ھەقىقەتتۇر. شۇڭا ھاياتى دۇنيانىڭ ھۇزۇر - ھالاۋەتلىرى سىلەرنى بۇ كۈن ئۈچۈن ياخشى ئەمەللەر بىلەن تەييارلىق قىلىشتىن ئالداپ قويمىسۇن، شەيتاننىڭ باتىلنى چىرايلىق كۆرسىتىشى ۋە ھاياتىي دۇنياغا بېرىلىپ كېتىش سىلەرنى ئالداپ قويمىسۇن."
  35,6,"ئەي ئىنسانلار! شەيتان ھەقىقەتەن سىلەرگە مەڭگۈلۈك دۈشمەندۇر، شۇڭا ئۇنىڭغا داۋاملىق قارشىلىق قىلىش ئارقىلىق ئۇنى دۈشمەن دەپ بىلىڭلار. شەيتان پەقەت ئەگەشكۈچىلىرىنىڭ قىيامەت كۈنىدىكى ئاقىۋىتى لاۋۇلداپ تۇرغان دوزاخ ئوتىغا كىرىش بولۇشى ئۈچۈن ئاللاھقا كاپىر بولۇشقا چاقىرىدۇ."
  35,7,"شەيتاننىڭ كەينىگە كىرىپ ئاللاھقا كاپىر بولغانلار ئېغىر ئازابقا دۇچار بولىدۇ. ئاللاھقا ئىمان ئېيتقان ۋە ياخشى ئەمەللەرنى قىلغانلار ئاللاھنىڭ مەغپىرىتىگە نائىل بولىدۇ ھەم ئۇلارغا جەننەتتىن ئىبارەت كاتتا مۇكاپات بېرىلىدۇ."
  35,8,"شەيتان يامان ئىشنى چىرايلىق كۆرسەتسە، ئۇنى ياخشى ئىش دەپ ئويلاپ قالغان ئادەم، ئاللاھ ھەقىقەتنى چىرايلىق كۆرسەتسە، ئۇنى ھەق دەپ ئېتىقاد قىلغان ئادەمگە ئوخشاش ئەمەس. ئاللاھ ھەقىقەتەن خالىغان كىشىنى گۇمراھ قىلىدۇ، خالىغان كىشىنى ھىدايەت قىلىدۇ. ئاللاھنى مەجبۇرلىغۇچى يوق. -ئى پەيغەمبەر!- ئازغۇنلارنىڭ ئازغۇنلۇقىغا قايغۇرۇپ ئۆزۈڭنى تۈگەشتۈرۈۋەتمىگىن. ئاللاھ ھەقىقەتەن ئۇلارنىڭ قىلمىشىنى بىلىپ تۇرغۇچىدۇر، ئاللاھقا ئۇلارنىڭ ئەمەللىرىدىن ھېچ نەرسە مەخپىي ئەمەس."
  35,9,"ئاللاھ شاماللارنى ئەۋەتىپ بۇلۇتلارنى قوزغايدۇ، بىز بۇلۇتلارنى ھېچقانداق ئۆسۈملۈك يوق يۇرتقا ھەيدىدۇق، ئاندىن بىز ئۇنىڭ سۈيى بىلەن قۇرۇپ كەتكەن زېمىندا ئۆسۈملۈكلەرنى ئۆستۈرۈش ئارقىلىق تىرىلدۈردۇق. شۇنداقلا قىيامەت كۈنى ئۆلۈكلەرنىڭ قايتا تىرىلىشىمۇ بىزنىڭ مۇشۇ زېمىننى قاقاسلىققا ئايلىنىپ كەتكەندىن كېيىن ئۆسۈملۈكلەرنى ئۆستۈرۈش ئارقىلىق تىرگۈزگىنىمىزگە ئوخشاش بولىدۇ."
  35,10,"كىمكى دۇنيادا ياكى ئاخىرەتتە شەرەپ ئىزدەيدىكەن، شەرەپنى پەقەت ئاللاھتىنلا تىلىسۇن. چۈنكى دۇنيا ۋە ئاخىرەتتىكى پۈتۈن شەرەپ ئاللاھقا خاستۇر. بەندىنىڭ ياخشى سۆزلىرى ئاللاھنىڭ دەرگاھىغا ئۆرلەيدۇ، ئاللاھ ياخشى بەندىسىنىڭ ئەمىلىنى دەرگاھىغا ئېلىپ چىقىپ كېتىدۇ. -پەيغەمبەر ئەلەيھىسسالامنى ئۆلتۈرۈشكە ئۇرۇنۇشقا ئوخشاش- سۇيىقەست پىلانلىغانلار ئېغىر ئازابقا دۇچار بولىدۇ. كاپىرلارنىڭ ھىيلە - مىكرىلىرى بەربات بولىدۇ، مەقسىتى ئىشقا ئاشمايدۇ."
  35,11,"ئاللاھ ئاتاڭلار ئادەمنى تۇپراقتىن ياراتتى، ئاندىن سىلەرنى ئابى مەنىيدىن ياراتتى، ئاندىن سىلەرنى ئۆز - ئارا تويلىشىدىغان ئەر - ئاياللار قىلدى. ھەرقانداق ئايال ھامىلدار بولۇپ، تۇغسا ئاللاھ ئۇنى چوقۇم بىلىپ تۇرىدۇ، ھەر قانداق نەرسە ئۇنىڭ ئىلمىدىن چەتتە قالمايدۇ. ھەر كىمنىڭ ئۆمرىنىڭ ئۇزۇن ياكى قىسقا بولۇشى لەۋھۇلمەھپۇزغا پۈتۈلگەندۇر. شەكسىزكى يۇقىرىدا تىلغا ئېلىنغان -سىلەرنىڭ (دەسلەپتە) تۇپراقتىن يارىتلىشىڭلار، (ئاندىن) بىر قانچە باسقۇچتا يارىتىلىشىڭلار، ئۆمرۈڭلارنىڭ لەۋھۇلمەھپۇزغا پۈتۈلۈشى قاتارلىق ئىشلار- ئاللاھقا قولايدۇر."