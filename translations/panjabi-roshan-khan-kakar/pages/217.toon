quran[8]{c,v,t}:
  10,71,"تے (اے نبی!) تسی ایہناں تے نوح دی خبر (پڑھ) کے سنا دیؤ: جدوں اوہنے اپنی قوم نوں آکھیا: میریئے قومے! جے میرا کھڑے ہونا تے اللہ دیاں آیتاں نال نصیحت کرنا تہانوں ناگوار اے فیر میں اللہ تے ای توکل رکھیا اے، سو تسی اپنے شریکاں سنے(میرے خلاف) اپنا معاملہ پکا کر لؤ، مڑ تہاڈا معاملہ تہاڈے وچ (کسے تے) اُلجھیا نہ رہوے مڑ کے (جینویں) میرے نال نِبڑو تے مینوں ڈِھل نہ دیؤ"
  10,72,فیر جے تسی (حق ولّوں) منہ موڑ لؤ، فیر میں تہاڈے کولوں کسے اُجرت دا سوال نئیں کیتا ، نئیں میرا اجر پر اللہ ذمے، تے مینوں ایہہ حکم دتا گیا اے پئی میں منن والیاں وچ ای رہواں
  10,73,فیر اوہناں اوہنوں جھٹلایا سو اساں چُھٹکارا دتا اوہنوں تے اوہناں نوں وی جیہڑے اوہدے نال بیڑی وچ سن، تے اسیں اوہناں نوں خلیفے بنا دتّا، تے اساں اوہناں نوں غرق کر دتا جنھاں ساڈیاں آیتاں دا انکار کیتا سی ، فیر (اے نبی!) دھیان کرو ڈرائے گیاں دی اخیر (بدلہ) کینویں ہوئی ؟
  10,74,مڑ کے اسیں اوہدے پچھوں کئی رسول اوہناں دی قوم ول گھلے، فیر اوہ اوہناں کول واضح دلیلاں لے کے آئے، تے اوہ ایڈے (چنگے) نئیں سن پئی اوہ ایس (ہدایت) تے ایمان لے آئوندے جہدا اوہ پہلوں انکار کر چکے سن، اُنجے اسیں حدوں لنگھن والیاں دے دلاں تے مہر لا دینے آں
  10,75,مڑ کے ایس توں پِچھے اسیں موسیٰ تے ہارون نوں اپنیاں نشانیاں نال فرعون تے اوہدے سرداراں ول گھلیّا فیر اوہ متکبّر ہوئے تے اوہ مجرم لوک سن
  10,76,"فیر جدوں اوہناں کول ساڈے ولّوں حق آ گیا آکھن لگے: بیشک ایہہ تے ضرور کُھلم کُھلا جادو اے"
  10,77,"موسیٰ آکھیا: کیہہ تسی حق بارے (ایہہ) کہندے او جدوں اوہ تہاڈے کول آ گیا؟ کیہہ ایہہ کوئی جادو اے ؟ نالے جادو گر تے کامیاب نئیں ہوندے"
  10,78,"آکھن لگے: بھلا توں ساڈے کول ایس لئی آیا ایں پئی سانوں اوس توں پھیر دیویں جیہدے تے اسیں پئیو دادے چلدے ڈِٹھے تے دھرتی وچ تہاڈی دونواں دی ای وڈھیائی رہوے؟ جدوں کہ اسیں تساں دونواں تےکدی وی ایمان لیائون والے نئیں"