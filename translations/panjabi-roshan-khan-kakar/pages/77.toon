quran[6]{c,v,t}:
  4,1,او لوکو! اپنے رب کولوں ڈرو جنھے تہانوں اک جان چوں پیدا کیتا، تے اوہدے ای وچوں اوہدا جوٹا پیدا کیتا تے اوہناں دونواں وچوں بوہت سارے مرد تے عورتاں ( زمین وچ) پھیلا دتے۔ تے اللہ کولوں ڈرو جیہدے واسطے نال تسی اک دوجے توں سوال کردے او تے رشتیاں دا لحاظ (وی) رکھو ، بیشک اللہ ہمیش توں تہاڈا پورا نگہبان اے
  4,2,تے یتیماں نوں اوہناں دے مال دے دیو، تے (اپنے) گھٹیا مال نوں (اوہناں دے) ستھرے مال نال نہ بدلو۔ تے تسی اوہناں دے مال اپنے مالاں نال رَلا کے نہ کھا جائو، بیشک ایہہ وڈا گناہ اے
  4,3,تے جے تہانوں ڈر ہووے پئی تسی یتیماں وچ انصاف نہ کرسکو گے فیر (ہور) عورتاں وچوں جیہڑیاں تہانوں چنگیاں لگن، دو دو، تے تن تن تے چار چار نال نکاح کر لوُو، فیر جے تہانوں ڈر ہووے پئی تسی عدل نہ کر سکو گے فیر اِکّو ای (نکاح کرو) یا جنھاں دے مالک تہاڈے سجے ہتھ ہون (لونڈیاں) اوہ بوہتا نیڑے وے پئی تہاتھوں ظلم نہ ہووے
  4,4,تے عورتاں نوں اوہناں دے مہر دیو اوہناں دا فرض مہر فیر جے اوہ اپنی دلی خواہشوں تہانوں اوہدے وچوں کُجھ شئے چھڈ دَین فیر اوہ بلا تردّد ذوق شوق نال کھا لوو
  4,5,تے تسی اپنے اوہ مال کملیاں دے سپرد نہ کرو جنھوں اللہ نے تہاڈے لئی گزارے دا سبب بنایا اے، تے اوہدے وچوں اوہناں نوں کھواؤ تے اوہناں نوں پہناؤ۔ تے اوہناں نوں معقول گل آکھدے رہو
  4,6,تے تسی یتیماں نوں ازماندے رہو ایتھوں تیکر پئی جد اوہ نکاح (دی عمر) نوں اپڑ جان، فیر جے تسی اوہناں وچ سمجھداری ویکھو تے اوہناں دے مال اوہناں دے سپرد کردیو، تے تسی اوہناں نوں فضول خرچی تے چھیتی کردیاں ایس خیال نال نہ کھا جائو پئی اوہ وڈّے ہو جان گے (حق منگن گے) تے جیہڑا (سرپرست) مالدار ہووے تاں اوہ (کھان توں) بچے، تے جیہڑا محتاج ہووے فیر اوہ ویہار نال کھا لے۔ فیر جدوں تسی اوہناں دے مال اوہناں دے سپرد کرو تاں ایہدے تے کوئی گواہ کر لؤ، تے اللہ کافی اے پورا حساب جانچن والا