quran[6]{c,v,t}:
  46,15,"تے اسیں انسان نوں اپنے ماں پیئو نال احسان کرن دی تاکید کیتی، اوہدی ماں نے اوہنوں اوکھی ہو کے ڈھڈ وچ (چُکی) رکھیا، تے وخت نال اوہنوں جمیا، تے اوہدا حمل تے دودھ چھڑانا (کل) تریہہ(30) مہینے اے، ایتھوں تیکر پئی جد اوہ اپنی جوانی(دے زور) نوں اپڑیا تے(40) چالیاں ورہیاں نوں پہنچ گیا عرض کیتی: میریا ربّا! مینوں توفیق دے پئی میں تیری اوس نعمت دا شکر کراں جیہڑی توں میرے اُتے تے میرے ماں پیئو اُتے انعام کیتی، تے ایہہ پئی میں نیک عمل کراں جیہڑے توں پسند کریں، تے توں میرے لئی میری اولاد وچ اصلاح رکھ، بیشک میں تیرے اگے توبہ کیتی، تے بیشک میں منن والیاں وچوں آں"
  46,16,اوہی لوک نیں جنھاں دے عمل اسیں ودھیا طور قبول کردے آں، جیہڑے اوہناں کیتے، تے اوہناں دیاں برائیاں توں درگزر کردے آں، جنت والیاں وچوں ہوسن۔ سچے وعدے مطابق جیہڑا اوہناں نال کیتا جاندا سی
  46,17,"تے جنھے اپنے ماں پیئو نوں کہیا: اُفّ اے تہاڈے دونواں تے ! کیہہ تسی دونویں مَینوں تڑی دیندے او پئی مینوں (قبر وچوں) کڈھیا جاوے گا، حالاں میرے توں پہلوں بوہت ساریاں نسلاں لنگھ چکیاں نیں، حالاں اوہ دونویں اللہ کولوں فریاد کردے نیں (کہندے): تیرا ستیاناس! ایمان لے آ، بیشک اللہ دا وعدہ سچا اے، فیر اوہ کہندا اے: نئیں ایہہ پر اگلیاں لوکاں دیاں بے اصل باتاں"
  46,18,اوہی (ایہہ) لوک نیں جنھاں تے (عذاب دی) گل ثابت ہو گئی، اوہناں امتاں نال جیہڑیاں جنّاں تے انساناں چوں ایہناں توں پہلے لنگ چکیاں نیں، بیشک اوہ گھاٹا چکن والے سن
  46,19,تے ہر اک لئی اپنے عملاں مطابق وَکھو وَکھ درجے نیں، تے پئی اوہناں نوں اوہناں دے عملاں دا پورا بدلہ دتا جاوے گا، تے اوہناں تے ظلم وی نئیں کیتا جاوے گا
  46,20,تے جیس دن کفر کرن والیاں نوں اَگ ساہمنے پیش کیتا جاوے گا، (آکھیا جاوے گا) تسی دنیادی حیاتی وچ ای اپنے سواداں دا (پورا) حصہ لے لیا، تے تسی اوہناں توں فیدہ چک لیا، سو اج تہانوں ذلت دے عذاب دی سزا دتی جاوے گی، اوس پاروں کیہڑا تسی زمین وچ ناحق تکبّر کردے رہندے سی، تے کیہڑا تسی حکم عدولی کردے رہے