quran[8]{c,v,t}:
  3,84,"تسی آکھ دیو: اسیں اللہ تے ایمان لیائے تے اوہدے تے وی جو ساڈے تے اتاریاگیا، تے جیہڑا ابراہیم، تے اسماعیل، تے اسحاق، تے یعقوب تے اوہدی اولاد دی اولاد تے اتاریا گیا تے جیہڑا موسیٰ، تے عیسیٰ تے کئی نبیاں نوں اوہناں دے رب ولوں دتّا گیا اسیں اوہناں چوں (کسے) اک وچکار فرق نئیں پائوندے، تے اسیں اوسے دے فرمابردار آں"
  3,85,تے جیہڑا اسلام باہجھوں (کوئی ہور) دین لبھے گا تاں اوہ اوہدے کولوں کدی وی قبول نئیں کیتا جاوے گا تے اوہ ای آخرت وچ گھاٹاچکن والیاں وچوں ہووے گا
  3,86,اللہ اوہناں لوکاں نوں کینویں ہدایت دیوے گا جیہڑے ایمان لیائون توں بعد کافر ہوگئے، حالاں اوہ گواہی دے چکے پئی واقعی ایہہ رسول برحق اے، تے اوہناں دے کول واضح دلیلاں آ چکیاں ؟ تے اللہ ظالم قوم نوں ہدایت نئیں دیندا
  3,87,اوہناں لوکاں دا بدلہ (ایہو ای) اے پئی واقعی اوہناں تے اللہ دی، تے فرشتیاں دی، تے لوکاں ساریاں دی پھٹکار اے
  3,88,اوہ ایس(لعنت) وچ ہمیش رَہن گے، اوہناں توں نہ عذاب ای ہولا کیتا جاوے گا تے نہ اوہناں نوں ڈھل دتی جاوے گی
  3,89,پر جنھاں اوس توں بعد توبہ کر لئی تے اپنے آپ نوں سنوار لیا فیر بیشک اللہ بوہت بخشن والا، بڑے رحم والا اے
  3,90,بیشک جنھاں اپنے ایمان( لیائون) توں بعد کُفر کیتا، مڑکے اوہ کفر وچ وَدھ گئے اوہناں دی توبہ کدی وی قبول نئیں کیتی جاوے گی تے اوہو ای سب پُٹھے راہ تے نیں
  3,91,بیشک جنھاں لوکاں کفر کیتا تے مر گئے تے سب کافر سن تے اوہناں وچوں کسے کولوں زمین بھر سونا وی کدی قبول نئیں کیتاجاوے گا تے بھانویں اوہ اوہنوں فدیے وچ دے دیوے، اوہی لوک جنھاں لئی دردناک عذاب اے تے اوہناں لئی کوئی مدد کرن والا نہ ہو سی