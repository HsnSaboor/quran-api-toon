quran[6]{c,v,t}:
  7,150,"تے جدوں موسیٰ غصے نال جھور دا ہویا اپنی قوم کول پرتیا تے (اوہناں نوں) آکھیا: میرے پچھوں تسی میری بوہت ماڑی نیا بت کیتی! کیہہ تسی اپنے رب دے حکم توں کاہل کیتی؟ تے اوہنے (تورات دیاں) تختیاں سُٹ دتیاں تے اپنے بھراء دے بودے پھڑ کے اوہنوں اپنے ول دھرُون لگ پیا، (ہارون) آکھیا: میریا ماں جایا! بیشک ایہناں لوکاں مینوں ماڑا جانیا تے نیڑے سی مینوں تھاں مار دیندے، سو توں وَیریاں نوں میرے تے ہسن دا موقع نہ دے تے مینوں ظالم لوکاں نال نہ رلا"
  7,151,"موسیٰ) آکھیا: میریا ربّا! توں مینوں تے میرے بھرأ نوں بخش لے تےسانوں اپنی رحمت وچ داخل کرلے تے توں ساریاں مہرباناں نالوں ودھ کے مہربان ایں"
  7,152,بیشک اوہ لوک جنھاں وچھے نوں (معبود) ملّیا، چھیتی اوہناں دے رب دا قہر اوہناں تے آن پُجے گا تے دنیا دی حیاتی وچ رسوائی وی تے اسیں کوڑ اُسارن والیاں نوں انجے سزا دیندے آں
  7,153,تے جنھاں مندے کم کیتے، مڑ کے اوہناں توں بعد توبہ کیتی تے ایمان لے آئے، بیشک تیرا رب اوہدے مگروں ضرور بخشن والا، بہت رحم والا اے
  7,154,تے جدوں موسیٰ دا غصہ ٹھنڈا ہو گیا تے اوہنے تختیاں چُک لئیاں تے اوہدی تحریر وچ اوہناں لئی ہدایت تے رحمت سی جیہڑے اپنے رب دا خوف رکھدے نیں
  7,155,"تے موسیٰ نے اپنی قوم وچوں ستر بندے (کوہ طور) تے ساڈے متھے ہوئے مقام لئی چھانٹے، فیر جدوں اوہناں نوں بھونچال آن پھڑیا (موسیٰ) آکھیا: میریا ربّا! جے توں چاہندا تے ایس توں پہلوں ای اوہناں نوں فناہ کر دیندا تے مینوں وی، بھلا توں ایس کارن سانوں مار دا ایں جو ساڈے وچوں کملیاں نے کیتا؟ ایہہ تیرے ولّوں ازمائش دے سوا کُجھ نئیں توں ایس (ازمائش) نال جنھوں چاہویں گمراہ کردا ایں تے جنھوں چاہویں ہدایت دینا ایں، توں ای ساڈا مدد گار ایں، سو سانوں بخش دے تے ساڈے تے رحم فرما تے توں ای سب توں چنگا معاف کرن والا ایں"