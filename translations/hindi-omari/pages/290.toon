quran[11]{c,v,t,f}:
  17,76,"और निश्चय ही वे क़रीब थे कि आपको इस भूभाग (मक्का) से फिसला दें ताकि आपको यहाँ से बाहर निकाल दें। और तब वे आपके पश्चात् थोड़ा ही ठहर पाते।",""
  17,77,"उन (रसूलों) के नियम के समान<sup>46</sup> जिन्हें हमने आपसे पहले अपने रसूलों में से भेजा। और आप हमारे नियम में कोई परिवर्तन नहीं पाएँगे।","[46] अर्थात रसूल को निकालने पर यातना देने का हमारा नियम रहा है।"
  17,78,"सूर्य के ढलने से रात के अँधेरे<sup>47</sup> तक नमाज़ क़ायम करें, तथा फ़ज्र की नमाज़ भी (क़ायम करें)। निःसंदेह फ़ज्र की नमाज़ (फ़रिश्तों की) उपस्थिति<sup>48</sup> का समय है।","[47] अर्थात ज़ुहर, अस्र और मग्रिब तथा इशा की नमाज़।\n[48] अर्थात फ़ज्र की नमाज़ के समय रात और दिन के फ़रिश्ते एकत्र तथा उपस्थित रहते हैं। (सह़ीह़ बुख़ारी : 359, सह़ीह़ मुस्लिम : 632)"
  17,79,"तथा आप रात के कुछ समय में उठकर नमाज़ (तहज्जुद)<sup>49</sup> पढ़िए। यह आपके लिए अतिरिक्त है। क़रीब है कि आपका पालनहार आपको ""मक़ामे महमूद""<sup>50</sup> पर खड़ा करे।","[49] तहज्जुद का अर्थ है रात के अंतिम भाग में नमाज़ पढ़ना।\n[50] ""मक़ामे मह़मूद"" का अर्थ है प्रशंसा योग्य स्थान। और इससे अभिप्राय वह स्थान है जहाँ से आप प्रलय के दिन शफ़ाअत (सिफ़ारिश) करेंगे।"
  17,80,"और आप प्रार्थना करें : ऐ मेरे पालनहार! मुझे अच्छी तरह प्रवेश<sup>51</sup> दे, और अच्छी तरह निकाल, तथा अपनी ओर से मुझे सहायक प्रमाण प्रदान कर।","[51] अर्थात मदीना में, मक्का से निकाल कर।"
  17,81,"तथा कहिए कि सत्य आ गया और असत्य मिट गया। निःसंदेह असत्य तो मिटने ही वाला था।<sup>52</sup>","[52] अब्दुल्लाह बिन मस्ऊद रज़ियल्लाहु अन्हु कहते हैं कि नबी सल्लल्लाहु अलैहि व सल्लम ने मक्का (की विजय के दिन) उसमें प्रवेश किया, तो काबा के आस-पास तीन सौ साठ मूर्तियाँ थीं। और आपके हाथ में एक छड़ी थी, जिससे उन को मार रहे थे। और आप यही आयत पढ़ते जा रहे थे। (सह़ीह़ बुख़ारी : 4720, मुस्लिम : 1781)"
  17,82,"और हम क़ुरआन में से जो उतारते हैं, वह ईमान वालों के लिए शिफ़ा (आरोग्य) तथा दया है। और वह अत्याचारियों को घाटे ही में बढ़ाता है।",""
  17,83,"और जब हम इनसान पर उपकार करते हैं, तो वह मुँह फेर लेता है और दूर हो जाता<sup>53</sup> है। तथा जब उसे दुःख पहुँचता है, तो निराश हो जाता है।","[53] अर्थात अल्लाह की आज्ञा का पालन करने से।"
  17,84,"आप कह दें : हर इनसान अपने तरीक़े के अनुसार कार्य करता है। अतः आपका पालनहार सबसे अधिक जानने वाला है कि कौन ज़्यादा सीधे मार्ग पर है।",""
  17,85,"और वे (ऐ नबी!) आपसे 'रूह' (आत्मा)<sup>54</sup> के विषय में पूछते हैं। आप कह दें : 'रूह' मेरे पालनहार के आदेश से है। और तुम्हें बहुत ही थोड़ा ज्ञान दिया गया है।","[54] ""रूह़"" का अर्थ आत्मा है, जो हर प्राणी के जीवन का मूल है। किंतु उसकी वास्तविकता क्या है? यह कोई नहीं जानता। क्योंकि मनुष्य के पास जो ज्ञान है वह बहुत कम है।"
  17,86,"और यदि हम चाहें, तो वह सब कुछ (वापस) ले जाएँ, जो हमने आपकी ओर वह़्य भेजी है। फिर आप उसपर हमारे मुक़ाबले में अपना कोई सहायक नहीं पाएँगे।",""
