translation[23]{c,v,t}:
  26,137,Yeh baatein to yunhi hoti chali aayi hain
  26,138,Aur hum azaab mein mubtala honay walay nahin hain”
  26,139,"Aakhir e kaar unhon ne usey jhutla diya aur humne unko halaak kardiya. Yaqeenan ismein ek nishani hai, magar inmein se aksar log maanne waley nahin hai"
  26,140,Aur haqeeqat yeh hai ke tera Rubb zabardast bhi hai aur raheem bhi
  26,141,Samood ne Rasoolon ko jhutlaya
  26,142,Yaad karo jabke unke bhai Saleh ne unse kaha “kya tum darte nahin
  26,143,Main tumhare liye ek amaanat-daar Rasool hoon
  26,144,Lihaza tum Allah se daro aur meri itaat karo
  26,145,"Main is kaam par tumse kisi ajar ka talib nahin hoon, mera ajar to Rabbul aalameen ke zimme hai"
  26,146,"Kya tum un sab cheezon ke darmiyan, jo yahan hain, bas yunhi itminaan se rehne diye jaogey"
  26,147,In baaghon (gardens) aur chasmon mein
  26,148,In kheton aur nakhlistano (date-groves) mein jinke khosey rass bharey hain
  26,149,Tum pahad khodh khodh kar fakhariya (proudly) un mein imaratein banate ho
  26,150,Allah se daro aur meri itaat karo
  26,151,Un bay-lagaam logon ki itaat na karo
  26,152,Jo zameen mein fasaad barpa karte hain aur koi islaah nahin karte”
  26,153,Unhon ne jawab diya “tu mehaz ek sehar-zadah (affected by magic) aadmi hai
  26,154,"Tu hum jaise ek Insaan ke siwa aur kya hai, laa koi nishani agar tu saccha hai”"
  26,155,Saleh ne kaha “yeh ountni (she-camel) hai ek din iske peene ka hai aur ek din tum sab ke pani lenay ka
  26,156,Isko hargiz na chedhna(molest) warna ek baday din ka azaab tumko aa lega”
  26,157,Magar unhon ne iski kunchein kaat di (hamstrung her) aur aakhir-e-kaar pachtate reh gaye
  26,158,"Azaab ne unhein aa liya, yaqeenan ismein ek nishani hai, magar in mein se aksar maanne waley nahin"
  26,159,Aur haqeeqat yeh hai ke tera Rubb zabardast bhi hai aur raheem bhi