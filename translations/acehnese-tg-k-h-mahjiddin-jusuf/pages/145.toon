quran[6]{c,v,t}:
  6,132,Bandum geutanyoe cit na deurajat Meuteumeung pangkat balaku payah Han tom laloe Tuhan Po gata Peue nyang keurija meunan Neubalah
  6,133,Tuhan Po gata ureueng kaya that Padum le rahmat Neubri le Allah Meunyo Neukheundak Neuboh dum gata Neugantoe sigra laen khaliphah Soe nyang hʻeut Tuhan di likot gata Saban ngon gata masa nyang sudah Gata pih dilee cuco gop laen
  6,134,Peue janji Tuhan hana meuubah Meu ka troh janji han ek tatulak Barangho tajak keunan troh langkah
  6,135,Takheun hai kawom tapubuet laju Ube nyang mampu tapubuet bagah Di lon pih meunan lonpubuet keu droe Tateupue dudoe teuma soe salah Dalam donya nyoe soe nyang le untong Ureueng nyang lalem han roe meutuah
  6,136,Jibagi le jih peuneujeut Tuhan Ladom tanaman jikheun keu Allah Ladom binatang pih jikheun meunan Laen nibak nyan jibalek hilah Jikheun nyoe ladom keu Tuhan kamoe Berhala jih nyoe Tuhan jipeugah Nyang ka jipeugah hak berhala jih Í Jipeugah le jih han troh keu Allah í Nyang bagi Allah troh keu berhala Jipeuna-peuna hukom nyang salah
  6,137,Le cit si muchrek nyang jipoh aneuk Sabab poh aneuk nyan kon buet salah Poh mate aneuk buet that majeulih Kheun peumimpin jih buet nyan that indah Mangat ceulaka jeut jikheun meunan Agama jihnyan mangat roh salah Meunyo Neukheundak teuma le Tuhan Han jipubuet nyan lagee jih peugah Bek tapeuduli bah le jih meunan Bah le lagee nyan jipubuet salah