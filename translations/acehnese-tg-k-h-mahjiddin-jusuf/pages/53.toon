quran[7]{c,v,t}:
  3,23,Hana roe taeu dum ahli kitab Geuhoi geupakat bak Kitab Allah Keunan tahukom bandum gatanyoe ‘Oh jideungo nyoe jipaleng bagah Jijak ho laen han jitem pateh Keubit that paleh jih musoh Allah
  3,24,Jikheun kamoe dum tamong nuraka Hana trep saja kamoe kabebah Bah tutong kamoe dua lhee uroe Keubit that rugoe haba jipeugah Ka keunong tipee jih lam agama Jipeuna-peuna narit nyang salah
  3,25,Pakri teuma jih ‘oh meupeusapat Uroe kiamat nyang hebat leupah Hana peue tachok uroe kiamat Tuhan peusapat rakyat barollah Watee nyan di jih pih geupeusapat Buet dilee ligat teuma geubalah Meù sidroe hana nyang geuelanya Droeteuh peubeuna meunyo na salah
  3,26,Takheun hai Tuhan nyang Po keurajeun Neujok keurajeun keu hamba Allah Soe nyang hʻeut gata keunan keuh tajok Meunan pih tacok hana soe teugah Soe nyang takheundak tapeumulia Soe nyang h‘eut gata hina ngon rendah Dum keubajikan bak jaroe gata Sigala rupa kuasa Allah
  3,27,Gata nyang peulop malam lam uroe Tapeulop uroe lam seupot leupah Lam atra mate teubiet nyang udep Keubit that ajeb buet Neuh ya Allah Lam atra udep teubiet nyang mate Han ek soe pike kuasa Allah Tabri raseuki soe nyang hʻeut gata Han ek soe kira le that-that leupah
  3,28,Ureueng meuiman bek cok keu wali Dum awak kaphe han pateh Allah Pakon han tacok sabe meuiman Nyang got that meunan hana roh salah Barangkasoe cok kaphe keu wali Han sapeue na le di jih ngon Allah Meulengkan meunyo gata terpaksa Teumakot keu kha jih teuga leupah Teuma taingat Neukheun le Tuhan Teuga nibak nyan lom sidroe Allah Bandum cit tawoe teuma bak Tuhan Dum seukalian tawoe bak Allah
  3,29,Takheun bah tasom peue nyang lam dada Got takeulua tapeugah-peugah Allah Taʻala bandum Neuteupue Langet ngon bumoe Neuteupue sudah Peue nyang di langet got nyang di bumoe Bandum Neuteupue uleh Potallah Tuhan kuasa ateuh barangpeue