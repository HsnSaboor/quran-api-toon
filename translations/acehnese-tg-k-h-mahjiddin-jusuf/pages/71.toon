quran[8]{c,v,t}:
  3,158,Sangkira mate gata got jicang Meusapat bandum keudeh bak Allah
  3,159,Ngon rahmat Tuhan gata meusipheut Ngon leumah leumbot hana pemarah Meu gata ceuken ngon rijang beungeh Meuhat dum jiweh jibuot langkah Han jitem deunge dum narit gata Sabab nyan gata beu tapeumeuâ€˜ah Talakee ampon dum keu awaknyan Laen nibak nyan tamusyawarah Peue-peue urusan takeumeung peugot Beu tamupakat pakriban ilah Meunyoe putusan ka na bak gata Peujok droe teuma keudeh bak Allah Allah Neugaseh ureueng tawakai Barangkapeue hai peujok bak Allah
  3,160,Meunyoe Neubantu gata le Tuhan Hana roe insan nyang ek jibantah Meunyoe han Neutem Neubantu gata Soe teuma teuka nyang ek jak peuglah Soe bantu gata meunyoe kon Tuhan Dum seukalian hana le ilah Sabab nyan jok droe bandum bak Tuhan Soe nyang meuiman keupada Allah
  3,161,Hana roe Nabi peungot areuta Sabab cit nyata buet nyan buet salah Uroe kiamat raya that bala Bandum geuyue ba areuta salah Lheuh nyan geubalah ban nyang usaha Tan geuelanya meuube seupah
  3,162,Ureueng nyang ikot nyang rila Tuhan Peue nyan ek saban ngon ureueng salah Teumpat soe nyang woe muruka Tuhan Meuhat jahannam nuraka juah Nyan keuh teumpat woe nyang jeuheut raya
  3,163,Ureueng jeh teuma raya that tuah Ureueng nyan bandum Neubri derajat Meutingkat-tingkat Neubri le Allah Teuma di Tuhan peue nyang tapubuet Neukalon deuh that hana meuilah
  3,164,Tuhan bri nikmat keu ureueng mukmin Deungon Neukirem utusan Allah Neukirem Rasul ubak ureuengnyan Geubeut keu gopnyan dum ayat Allah Lom pih geupeugleh bandum ureuengnyan Geupeureunoe lom ngon kitab Allah Lom geupeureunoe keu jih hikeumah Dilee dum sisat nyata that leupah
  3,165,Watee musibah keunong bak gata Di jih ka dua keunong musibah Dua go talo jih ka ngon gata Takheun cit teuma pakon keu Allah Pakon jeut meunoe takheun keu Tuhan Takheun jeut meunan cit droeteuh salah Ateuh barangpeue Tuhan kuasa