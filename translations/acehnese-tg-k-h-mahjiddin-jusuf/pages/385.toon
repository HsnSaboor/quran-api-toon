quran[10]{c,v,t}:
  27,89,Soe nyang pubuet got balasan pih got Leubeh that lom got watee geubalah Watee teukeujet ‘oh troh uroe nyan Ureueng nyoe aman teunang sileupah
  27,90,Nyang pubuet jeuheut teuma yoh dilee Geupeugom ulee lam apui mirah Muka geugom dalam nuraka Lagee keurija meunan geubalah
  27,91,Dilee nyoe geuyue lon seumah Tuhan Nyang Po bandum nyan takalon luah Nyang Po nanggroe nyoe nanggroe nyang suci Mulya that lagi nanggroe meutuah Laen dum teuma bandum peukara Allah Taʻala milek nyang sah Dilee nyoe Neuyue beu lon peujok droe Islam jinoe mangat bek salah
  27,92,Lom pih Qur’an Neuyue lon baca Keu manusia nyang na hidayah Nyang puebuet lagee peutunyok Tuhan Keu droe ureueng nyan teurimong balah Takheun lom teuma bak ureueng sisat Lon nyoe peuingat mantong bek salah
  27,93,Takheun lom pujoe bandum keu Tuhan Dum ayat Tuhan sit Neupeuleumah Akan Neupeudeuh bandum bak gata Tateupeue sigra hana meuilah Po gata hantom lale meu siat Buet gata meuhat Neungieng le Allah f Al-QASHASH (KISAH) Ngon nama Allah lon peuphon surat Tuhan Hadharat nyang Maha Murah Tuhanku Sidroe geumaseh that-that Donya akhirat rahmat Neulimpah
  28,1,Tha Sin Mim Tuhan nyang teupeue meukeusud ayat Sabab Hadharat hana Neupeugah
  28,2,Nyankeuh dum ayat di dalam kitab Nyata ngon trang that hana meusalah
  28,3,Kamoe baca nyan u ateueh gata Pakriban haba Musa meutuah Deungon Peuraʻeun haba riwayat Haba beuna that raya phaedah Jeuet keu peuingat keu kaom mukmin Nyang ka meuiman keupada Allah
  28,4,Keubit Peuraʻeun leupah teukabo Hana jichukor meu bube seupah Ahli nanggroe di dalam bumoe Bandum meupaloe jipeucah-peucah Saboh golongan jijaga keubit Bandum aneukmiet mate meudarah Abeh dum jisie aneukmiet agam Aneuk nyang inong mantong jikeubah Keubit Peuraʻeun leupah that jeuheut
  28,5,Kamoe meukeusud meukeumeung peugah Kamoe bri nikmat keu kaom leumoh Bek le that mehmoh sabe jijajah Jeuet keu peumimpin teuma awak nyoe Pusaka dum nyoe keu jih Meukeubah