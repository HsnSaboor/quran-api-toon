quran[8]{c,v,t}:
  10,54,Meunyo silalem le that atrajih Lam bumoe keu jih bandum geukeubah Teuntee jiteuboh droe jih dum ngon nyan Teuma jisom nyan han jipeuleumah Jisom meunyeusai ‘oh jieu azeub Geuhukom jih jeut ade sileupah Hana meusidroe jih geuelanya
  10,55,Allah Taʻala Po dum blah bicah Peue nyang di langet ngon nyang di bumoe Beu na tateupue cit milek Allah Lom beu tateupue janji Hadharat Bandum beunar that hana meuubah Tapi nyang le that bandum awaknyoe Hana jiteupue kuasa Allah
  10,56,Tuhan peuudep Tuhan peumate Bandum gata le tawoe bak Allah
  10,57,Wahe dum insan ka troh bak gata Nibak Po gata nasehat indah Ubat peunyaket nyang na lam dada Peutunyok gata bek roh lam salah Rahmat keu bandum ureueng meuiman
  10,58,Takheun atranyan karonya Allah Karonya Tuhan ngon rahmat Tuhan Deungon atranyan seunang jih leupah Leubeh got dum nyan nibak lat-batat Nyang jipeusapat ngon reuoh-reuah
  10,59,Takheun na taeu dum na raseuki Keu gata Neubri bandum le Allah Teuma tapeugot nyang hareuem ladom Nyang haleue ladom meunan tapeugah Peue ka Neuizin meunan le Tuhan Atawa cit tan izin bak Allah Atranyan bandum tapeuna-peuna
  10,60,Peue dih jisangka ngon nyan ek leupah Pakri jisangka ‘oh dudoe teuma Jipeuna-peuna sulet ke Allah Pakriban keu jih uroe kiamat Ek Neubri rahmat keu jih le Allah Karonya Tuhan keu manusia Han peue takira cit le sileupah Teuma le that jih sang-sang teukabo Han jitem chukor keu ni‘mat Allah
  10,61,Barangkapeue hai nyang na bak gata Qur'an tabaca tapujoe Allah Got pih barangpeue buet takeureuja Allah Taʻala Neukalon sudah Meu ka tapubuet bah barangkapeue Hana meusapeue lupot bak Allah Bah ube meumeut nyang na di bumoe Bandum Neuteupue hana meuilah Got pih di langet got pih ubit that Got pih raya that han ek tapeugah Bandum cit ka na di dalam kitab Kalheuh meusurat sideh Neukeubah