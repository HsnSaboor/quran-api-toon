quran[7]{c,v,t}:
  3,109,Dum asoe langet ngon asoe bumoe Bandum sinaroe milek Potallah Ubit ngon raya dum seukalian Bandum urusan meuwoe bak Allah
  3,110,Bandum gatanyoe sineujroh umat Nyang Neupeutubiet keunoe le Allah Tayue buet nyang got tatham buet jeuheut Teuma lom meuhat iman keu Allah Dum ahli kitab meu jimeuiman Teuntee awak nyan jeut jroh sileupah Teuma nyang ladom na jimeuiman Nyang le that teuman pasek buet salah
  3,111,"Han ek meularat jibri keu gata Peukaru sahja di jih ngon babah Adak jimeuprang di jih ngon gata Jiplueng le sigra langkah meutuah: Hana soe bantu di jih nyan teuma"
  3,112,Ka Neucap hina keu jih le Allah Barangho jijak di jih lam hina Meulengkan beu na taloe ngon Allah Lom beu na taloe ngon manusia Beu na bandua baroe ek leupah Teuma ka jiwoe ngon beungeh Tuhan Neucap keu jih nyan gasien lom leupah Sabab jikaphe keu ayat Tuhan Nyan jeut keumeunan Neubri le Allah Lom pih ka jipoh dum Nabi-nabi Ureueng nyang suci hana tom salah Nyan sabab di jih jidarohaka Buet salah raya laem that leupah
  3,113,Hana roe saban dum ahli kitab Na ladom umat iman keu Allah Simalam beungoh geubeuet Qur'an Sujud bak Tuhan khuchu‘ sileupah
  3,114,Iman keu Tuhan ngon uroe page Pubuet got sabe geuyue peurintah Geutham buet jeuheut bek takeurija Buet nyang got teuma meubagah-bagah Nyan keuh ureueng nyan ureueng nyang saleh Cit Neupeuleubeh teuma le Allah
  3,115,Han sia-sia peue nyang geupubuet Bandum buet nyang got akan Neubalah Tuhan Neuteupue soe nyang takwa Allah Taʻala ʻeleumee luah