quran[16]{c,v,t}:
  36,55,Asoe churuga jinoe seunang that Geuduek ngon sahbat meupeugah-peugah
  36,56,Budiyadari sajan meusapat Ngon judo meuhat bineh peuratah Di yup bak kayee nyang reului that-that Meusadeu ligat seunang sileupah
  36,57,Pajoh boh kayee nyang lazat-lazat Lom peue nyang hajat cit troh le bagah
  36,58,Seulamat datang Neukheun le ligat Uleh Hadharat nyang Maha Murah
  36,59,Teuma di kaphe suroh Hadharat Beumeukleh teumpat uroenyoe di kah
  36,60,Hai aneuk adam deunge dum beuthat i Dilee ka meuhat janji lon peugah Bek roh taseumah chetan nyang sisat Musoh raya that nyata sileupah
  36,61,Tapi taseumah Ulon Hadharat Jalan nyang teupat hana meuilah
  36,62,Hana tapike padumna rakyat Nyang ka lam sisat Neubri le Allah
  36,63,Nyoe keuh nuraka di kah keu teumpat Janji Hadharat ka lheuh Neupeugah
  36,64,Jak tamong laju hai kaphe sisat Nuraka meuhat uroenyoe di kah
  36,65,Uroenyoe babah ka teutop rapat Hana meusiat pih jeut jipeuhah Jaroe ngon gaki jimarit ligat Kamoe jak intat ubak buet salah Peue nyang jipubuet yoh masa hayat Bandum ban teupat anggota peugah
  36,66,Meunyoe Neukheundak uleh Hadharat Buta le siat mata nyang ceudah Han deuh jikalon jalan nyang teupat Pakri jilihat beuna ngon salah
  36,67,Meu Kamoe kheundak keumeung peusisat Rupajih meuhat meubalek bagah Hana jituho timu ngon barat Teudong bak teumpat han meubot langkah Hajat jimeuwoe rot hana meupat Jalan ka sisat ka roh nyang salah
  36,68,Hana jipike teuma di umat Umu panyang that tuha sileupah Meu ka that tuha akai ka singkat Meuwoe manyak that akai ka reundah
  36,69,Jikheun keu Nabi panton neusurat Padahai ayat nyang tron bak Allah Han patot Nabi meupanton meuhat Haba peuingat Qur'an neupeugah
  36,70,Ureueng nyang udep neuyue peuingat Saket ngon mangat beuna ngon salah Teuma soe kaphe ka putoh meuhat Nuraka teumpat hana meuubah