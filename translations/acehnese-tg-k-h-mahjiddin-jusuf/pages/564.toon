quran[19]{c,v,t}:
  67,27,‘Oh ban jikalon azeub meurimbah Muka si kaphe bandum ka pucat Hana le ubat ka abeh sudah Geukheun lom bak jih nyoe nyang ka lakee Yoh masa dilee beu rijang leupah
  67,28,Takheun boh pakri meunyo lon mate Rakan lon sare pih abeh sudah Got pih di Tuhan Neugaseh kamoe Rahmat keu kamoe Neubri le Allah Soe nyang ek peuglah teuma si kaphe Azeub bukon le peudeh that leupah
  67,29,Takheun leh nyan keuh Tuhan nyang Rahman Kamoe meuiman bandum keu Allah Bandum bak Tuhan tawakai kamoe Tateupue dudoe soe nyang bit salah Soe nyang bit nyata jih nyan lam sisat
  67,30,Takheun leh siat pakri ‘oh susah Watee hana ie ka tho di bumoe Watee nyan bak soe teuma tapeugah Soe bri mata ie teuma keu gata Mangat dum gata tajep puleh grah
  68,1,Nun Peue meukeusud Nun bak awal ayat Tuhan Hadharat hana Neupeugah Demi na kalam ngon nyang jih surat
  68,2,Gata kon meuhat lagee jih peugah Nikmat Po gata gata kon gila
  68,3,Nyang le di gata pahla bak Allah Han peutoh-peutoh pahla keu gata
  68,4,Lom sipheuet gata pih jroh that leupah
  68,5,Dudoe pih taeu jih dum pih jieu
  68,6,Soe nyang bit rabue pungo sileupah
  68,7,Po gata keubit Neuteupue that-that Soe nyang bit sisat jalan ka salah Neuteupue that soe nyang na peutunyok Nyang ka geujak cok jalan got leupah
  68,8,Teuma awak nyan bek roh taseutot Nyang jikheun sulet dum ayat Allah
  68,9,Napsu jih gata meugot-got ngon jih Sang-sang bit di jih got-got that leupah
  68,10,Lom bek taseutot awak hina that Di jih sia-at ka jimeusumpah
  68,11,Tukang peusuna jak keunoe keudeh
  68,12,Atra jeh di jih bek sagai leupah Meunyo buet nyang got di jih kriet jih that Keubit jeuheut that jipubuet salah
  68,13,Keujam jih geuthee laen nibak nyan
  68,14,Areuta jih nyan cit le sileupah Meunan lom aneuk di jih pih le that
  68,15,‘Oh geukheun ayat jipaleng bagah Dum ayat Kamoe jikheun nyan dongeng Kra ureueng jameun bandum jipeugah