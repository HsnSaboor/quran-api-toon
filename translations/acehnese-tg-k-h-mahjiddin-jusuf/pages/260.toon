quran[9]{c,v,t}:
  14,34,Peue nyang ta lakee Neubri le bagah Meunyo tabileung dum nikmat Tuhan Abeh pikiran han ek tapeugah i Han ek takira keu nikmat Tuhan Teutapi insan lalem that leupah Nikmat Tuhan bri di jih jikaphe Jikheun hana le nikmat bak Allah
  14,35,Watee Ibrahim geukheun bak Tuhan Neubri beu aman wahe ya Allah Tuhanku Neubri aman nanggroe nyoe Lom bandum kamoe bek roh buet salah Lom ngon aneuklon bandum seureuta Bek roh berhala dum kamoe seumah
  14,36,Tuhanku le that ka manusia Jipeuceulaka le patong jadah Ka jipeusisat dum manusia i Rakanlon teuma ikot peurintah Nyang tem ikot lon nyankeuh rakanlon Nyang han ikot lon pulang bak Allah Droeneuh Tuhanku Maha Peungampon Lom Droeneuh Tuhan Maha Pemurah
  14,37,Wahe Po kamoe aneuk cucolon Sideh lam urong bandum lonkeubah Urong meuanoe hana tumbuhan Hana tanaman sideh di Makkah Bineh rumoh Droeneuh nyang mulia Meuceuhu nama deungon Baitullah Mangat dum jitem pubuet seumbahyang Wahe ya Tuhan Neubri phaedah Neubri meunarek ate dum insan Napsu jak keunan peugot mahabbah Neubri raseuki lom keu awak nyan Boh kayee sinan Neubri meulimpah Mangat jichuko le dum awak nyan
  14,38,Wahe ya Tuhan Neuteupue sudah Peue-peue nyang meusom di dalam ate Got pih nyang lahe kamoe peuleumah Hana meusapeue meusom bak Tuhan Lua ngon dalam bandum cit teuhah Peue nyang di bumoe got pih di langet Hana meusapat lupot bak Allah
  14,39,Pujoe keu Tuhan ka Neubri keu lon Watee tuhalon na aneuk lidah Lahe Ismael deungon Ishak Ate lon galak hana ban peugah Keubit Tuhanlon teurimong duʻa Peue nyang lonpinta Neukabui sudah
  14,40,Tuhanku Neubri lontem seumbahyang Ngon keturunan lon beu meutuah Wahe Po kamoe teurimeng duʻa
  14,41,Neu ampon dacha lon le sileupah Ngon dacha ma-ku lon hai Po kamoe Neuampon jinoe bandum na salah Ngon ureueng mukmin bak uroe hisab Uroe akhirat meuhadap Allah
  14,42,Bek na tasangka sang-sang di Tuhan Buet awak lalem han Neupeusalah Kon sagai Tuhan han Neupeuduli Tapi cit Neubri watee jih luah Neupeutanggoh jih sampoe troh masa Teuglong dum mata taeu geulisah