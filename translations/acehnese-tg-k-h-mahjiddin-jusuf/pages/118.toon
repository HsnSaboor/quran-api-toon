quran[7]{c,v,t}:
  5,58,Meunyo tameuhoi tayue seumbahyang Cit jipeuwayang jimaen ulah Sabab awaknyan kawom nyang jahe Hana jipike ngon akai ceudah
  5,59,Takheun le gata bak ahli kitab Pakon beungeh that kamoe tamarah Peue sabab kamoe iman keu Tuhan Ngon kitab Tuhan Neupeutron sudah Peue nyang Neupeutron keunoe bak kamoe Dilee ngon jinoe bandum peurintah Le that nyang pasek lam kawan gata
  5,60,Takheun peue teuma tango lon peugah Na nyang leubeh brok balah nibak nyan Laknat bak Tuhan jih keunong marah Na nyang Neupeujeut keu bue ngon keu bui Dijih ranbalui cit nyang jiseumah Jiseumah thaghut patong berhala Teumpat jih teuma cit brok that leupah Nyan keuh awaknyan nyang leubeh sisat Jalan nyang teupat di jih jikeubah
  5,61,‘Oh watee jijak keunan bak gata Meuiman sigra di jih jipeugah Watee jitamong di jih cit kaphe Jiteubiet kaphe cit hana ubah Bandum Neuteupue teuma di Tuhan Peue nyang jisom nyan abeh Neupeuhah
  5,62,Takalon le that nibak awaknyan Meulet-let keunan bak buet nyang salah Bak dacha ngon bak meumusoh-musoh Atra jipajoh pih hareum leupah Jeuheut that keubit nyang jipubuet nyan
  5,63,Peue imum jih nyan hana jiteugah Peue hana jitham jih le pendeta Narit meudacha teubiet lam babah Jipajoh hareum keubit that jeuheut Bandum jipubuet nyang brok sileupah
  5,64,Teuma Yahudi jikheun lom meunoe Meuikat jaroe Tuhan jipeugah Allah Taʻala jaroe meurante Keubit si kaphe narit that salah Jaroe jih teuma nyang ka meurante Neulaknat lagi jih nyan le Allah Sabab narit jih ka keunong laknat Tapi Hadharat jaroe Neuh teuhah Jaroe Neuh teuleung hana meuikat Ban-ban nyang hajat Neubri napakah Teuma awaknyan meutamah batat ‘Oh jieu nikmat Neubri le Allah Maken le Neubri keu gata nikmat Make leubeh that di jih buet salah Maken meutamah jih darohaka Jikaphe pih ka meutamah-tamah Kamoe peujeut treuk meumusoh-musoh Sabe keudroe jih meumarah-marah Sampoe ‘an teuka uroe kiamat Meumusoh that-that hana meuubah ‘Oh jipeuudep apui jimeuprang Neupeulon rijang apui le Allah Teuma lam bumoe jipubuet fased Jipubuet jeuheut sabe lam susah Hana Neugaseh teuma le Tuhan Nyang fased meunan han galak Allah