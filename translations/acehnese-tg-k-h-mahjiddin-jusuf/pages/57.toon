quran[9]{c,v,t}:
  3,53,Hai Tuhan kamoe kamoe meuiman Peue nyang Neupeutron beuna sileupah Lom kamoe ikot peurintah Rasul Teuma Neukabui nyang kamoe peugah Neutuleh kamoe sajan ngon saksi Nyang gaseh Rabbi ureueng meutuah
  3,54,Teuma jitaki dum le awaknyan Teuma di Tuhan taki Neubalah Nyang leupah that got bak balah taki Tan laen lagi meulengkan Allah
  3,55,Yoh masa Tuhan Neukheun bak Isa Bah Lon cok gata tawoe bak Allah Bah keunoe bak Lon Lonpeuek gata Lon peugleh gata bak kaphe jadah Lon peujeut soe-soe nyang ikot gata Leubeh mulia nibak sijadah Leubeh manyang lom di ateuh kaphe Sampoe ‘an page kiamat sudah ‘Oh lheuh nyan tawoe bandum ubak Lon Sinan Lon hukom beuna ngon salah Peue nyang barokon tapeudong dawa Uroe nyan nyata hana meuilah
  3,56,Teuma sikaphe Lon azeub that-that Donya akhirat han ek soe peuglah Hana soe tulong bandum awaknyan
  3,57,Ureueng meuiman teuma meutuah Lom pih nyang pubuet amai nyang saleh Pahla cit leubeh Neubri le Allah Nyang han Neugaseh sagai le Tuhan Ureueng nyang lalem nyang pubuet salah
  3,58,Nyan keuh dum ayat nyang kamoe baca U ateuh gata hana meuilah Ayat ngon dike nyang le hikeumah Bijaksana that sidroe Potallah
  3,59,"Miseujih Isa meunyo bak Tuhan Saban ngon Adam Neupeujeut mudah Adam bak tanoh Neupeujeut ngon \"kun\" Cit jeut le rijang ban kheundak Allah"
  3,60,Atra nyang beuna nibak Po gata Bek na chok sangka meuube seupah
  3,61,Nyang peudong dawa jilawan gata ‘Oh lheuh di gata tateupue sudah Takheun leh tajak keunoe dum gata ‘Oh Iheuh di gata tateupue sudah Takheun leh tajak keunoe dum gata Teuma tamaba dum aneuk lidah Dum aneuk kamoe ngon aneuk gata Lom ngon wanita dum bandua blah Teuma droe kamoe ngon droe dum gata Bandum tamaba tameuba hilah Talakee duʻa keu soe nyang sulet Beu Neubri laknat keu jih le Allah