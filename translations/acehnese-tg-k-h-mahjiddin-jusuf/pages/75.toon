quran[8]{c,v,t}:
  3,187,Tuhan meujanji ngon ahli kitab Tapeutrang ayat dum bek takeubah Bek tasom ayat bak manusia Teuma ka nyata di jih ka salah Jitiek janji nyan keudeh u likot Jipeubloe lagot deungon yum murah Jibloe nyang laen nyang jeuheut that-that Keubit that jeungkat peurangei ceulah
  3,188,Galak jih that peue nyang jikeurija Bek roe tasangka ek na phaedah Nyang goh jipubuet napsu geupujoe Bek tasangka nyoe jih nyan ek leupah Han ek peuleupah jih nibak azeub y Peudeh that azeub keu jih geukeubah
  3,189,Langet ngon bumoe cit milek Tuhan Dum seukalian kuasa Allah
  3,190,Bak Tuhan peujeut langet ngon bumoe Í Malam ngon uroe meusiblah-siblah Bandum atranyoe cit jeut keu tanda Bak ureueng nyang na akai geuh ceudah
  3,191,Ureueng nyang sabe ingat keu Tuhan Geuduek ngon geudong geuingat Allah ‘Oh watee geueh pih ingat sabe Lom pih geupike ajeb that leupah Tuhan Neupeujeut langet ngon bumoe Hai Tuhan kamoe pakriban ulah Han ek troh pike kamoe dum hamba Kon sia-sia peuneujeut Allah Maha Suci Droeneuh bek roh kamoe Lam azeub dudoe nuraka juah
  3,192,Wahe Po kamoe nyang that kuasa Neubri nuraka keu soe nyang salah Soe nyang ka Neuboh dalam nuraka Ayeb that raya jih han ban peugah Ureueng nyang lalem hana soe tulong Han ek soe tanggong raya that salah
  3,193,Wahe Po kamoe ka kamoe deunge Ureueng hei geuyue iman keu Allah Meuiman bandum akan Po gata Kamoe pih sigra iman le bagah Wahe Po kamoe Neuampon kamoe Dum dacha kamoe cit le sileupah Neuteuboh kamoe bak jeuheut kamoe ‘Oh mate kamoe beuroh meutuah Ngon ureueng nyang jroh Neupeuroh kamoe
  3,194,Wahe Po kamoe janji Neubalah Janji dum rasul peugah bak kamoe Beunalah jinoe beu jroh that leupah Bek ayeb kamoe uroe kiamat Droeneuh Hadharat nyang ek top salah Kamoe harap that kamoe Neubantu Janji Tuhanku hana tom ubah