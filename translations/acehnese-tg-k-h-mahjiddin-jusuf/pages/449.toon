quran[26]{c,v,t}:
  37,77,Tinggai treuk gopnyan mantong meukeubah Ngon aneuk cuco nyang gantoe gopnyan
  37,78,Jeut nama gopnyan geupeugah-peugah Le ureueng dudoe di likot gopnyan Kamoe keubah nan geuh lam seujarah
  37,79,Seulamat hai Noh gata lam alam
  37,80,Di Kamoe meunan sabe meubalah Soe nyang pubuet got meubalah meunan
  37,81,Sabab meuiman di Noh keu Allah Dum hamba Kamoe nyang na meuiman Nyang lagee gopnyan bandum meutuah
  37,82,Teuma nyang laen nyang han meuiman Kamoe peukaram lam laot luah
  37,83,Ibrahim teuma pih kawom gopnyan Saban ngon gopnyan ureueng meutuah
  37,84,Geujak bak Tuhan ngon ate salim Keubit Ibrahim ureueng nyang ceudah
  37,85,Geukheun bak yah geuh ngon kawom gopnyan Peue taseumah nyan tacuba peugah
  37,86,Peue dum tapeugot tuhan paleusu Nyan tan meunapsu nyang bukon Allah
  37,87,Peue na tapike soe nyang Po alam Nyan keuh nyang Tuhan nyang jeut taseumah
  37,88,Teuma geutilek dum bintang-bintang
  37,89,Geukheun treuk yoh nyan lon nyoe ka parah Lon nyoe ka saket ulee ka mumang
  37,90,Jijak treuk yohnyan gopnyan jikeubah ‘Oh ban meulikot jijak awaknyan
  37,91,Bak Tuhan jihnyan geujak treuk bagah Geukheun treuk bak jih peue haba dumnyoe Pakon han sapeue ka pajoh di kah
  37,92,Pakon han sapeue pih na jeut ka kheun
  37,93,Ngon jaroe uneun geukhok le bagah Abeh dum geuphok tuhan awaknyan
  37,94,Troh treuk awaknyan beungeh jih leupah
  37,95,Geukheun peue gata pubuet lagee nyoe Lheuh tapheut keudroe teuma taseumah
  37,96,Tuhan nyang peujeut gatanyoe bandum Buet teuh pih bandum peuneujeut Allah
  37,97,Jikheun treuk tamon kayee dum keunoe Nak tatiek jihnyoe lam apui mirah
  37,98,Jikeumeung daya gopnyan jimeung poh Ka keuh u baroh jih Kamoe keubah Jeut teuma jihnyan nyang paleng miyup
  37,99,Ibrahim ban buet teuma geupeugah Di lon lon meung jak peurintah Po lon Neutunyok keu lon teuma bek salah
  37,100,Tuhanku Neubri keu lon beu leubeh Aneuk nyang saleh jigantoe ayah
  37,101,Kamoe peusuka treuk teuma gopnyan Ngon aneuk agam nyang halim leupah
  37,102,‘Oh ban rayok jih jak sajan Kamoe Geukheun treuk yohnyan aneuk meutuah Lon leumpoe gata Neuyue koh takue Pakri aneuk droe pike tapeugah Seuot treuk aneuk hai ayah Teungku Neupubuet laju peue nyang peurintah Insya Allah lon akan lon saba Neukalon nyata teuma hai ayah