quran[11]{c,v,t}:
  39,57,Adak Neutunyok keuh lon le Allah Teuntee ka jeut lon ureueng takwa Meunan lom gata teuma tapeugah
  39,58,Atawa takheun ‘oh taeu azeub Di lon adak jeut lonwoe beubagah Lonwoe u donya lonjak pubuet got Han le lonseutot bak buet nyang salah
  39,59,Tapi ka lheuh troh dilee ayat Lon Bandum nyan takheun sulet sileupah Teukabo gata lom ngon takaphe
  39,60,Uroenyan han le jeut taseumeugah Uroe kiamat jeut itam muka Soe nyang duseuta jikheun keu Allah Boh kon nuraka teumpat jih teuntee Soe-soe nyang dilee teukabo leupah
  39,61,Tuhan Neupeuglah ureueng takwa Neubri bahgia seunang sileupah Hana nyang jeuheut teupeh keu gopnyan Lagi pih gopnyan hana tom susah
  39,62,Tuhan nyang peujeut bandum lat batat Neujaga meuhat bandum blah bicah
  39,63,Aneuk gunci dum langet ngon bumoe Bandum atranyoe lam jaroe Allah Ureueng nyang kaphe keu ayat Tuhan Bandum awaknyan rugoe that leupah
  39,64,Takheun peue tayue dum gata bak lon Nyang bukon Tuhan tayue jak seumah Hai ureueng jahe keubit dum gata
  39,65,Teuma bak gata tren wahyu Allah Ureueng nyang dilee dum nibak gata Lagee bak gata wahyu Neupeugah Meunyo roh gata tapeucharikat Akan Hadharat rugoe that leupah Abeh dum luroh dum amai gata
  39,66,Sabab nyan gata taseumah Allah Lom beu tachuko gata keu Tuhan
  39,67,Di jih nyang tan-tan jikheun keu Allah Kon ban nyang kada jikheun keu Tuhan Lam geupai Tuhan bumoe nyang luah Cit saboh geupai uroe kiamat ` Meunan pih langet Neugulong sudah Ngon jaroe uneun Neugulong langet Maha Suci that cit sidroe Allah Allah Taʻala Maha Manyang that Nibak charikat lagee jih peugah