quran[8]{c,v,t}:
  4,155,Teuma janji nyan di jih jiubah Lom pih jikaphe keu ayat Tuhan Jipoh lom jicang dum Nabiyullah Jikheun lom ate kamoe ka teutop Keubit ka Neucap teuma le Allah Sabab jikaphe hana jiiman Nyang na meuiman cit nit that leupah
  4,156,Jikaphe jikheun lom keue Mariyam Haba nyang tan-tan sulet sileupah
  4,157,Jikheun lom kamoe kamoe poh Isa Ka mate sigra meunan jipeugah Al-Masih Isa aneuk Mariyam Ka kamoe hantam nyan Rasul Allah Padahai Isa hana roe mate Bah that bak ate jih bit ka tewah Hana jiteupang bak kayee salib Meunan nyang keubit Neukheun le Allah Neupeuserupa bak ureueng laen Nyan keuh nyang jikheun ka mate sudah Teuma dum awak nyang peugot dawa Peue Nabi Isa keubit ka tewah Awak nyan teuma dalam chok sabe Peue nyoe ka mate lagee jipeugah Hana jiyakin peue nyoe ka mate ‘Eleumee han le sangka nyang salah
  4,158,Tapi di Tuhan Neuangkat gopnyan Ubak Droeneuh nyan keudeh Neukeubah Teuma cit Tuhan Maha Perkasa Lom bijaksana areh that leupah
  4,159,Di ahli kitab ladom meuiman Yoh gohlom gopnyan geuwoe bak Allah Uroe kiamat gopnyan keu saksi Peue nyang jiungki bandum geupeugah
  4,160,Sabab elanya awak Yahudi Ka keuh Kamoe bri keu jih musibah Kamoe peuhareum keu jih makanan Peue nyang barokon han jeut keu salah Barokon haleue jinoe ka hareum Sabab le jitham bak jalan Allah
  4,161,Jipajoh riba bah that ka geutham Areuta gop lom jipajoh sudah Areuta hareum hak ureueng laen Di jih atra nyan pajoh seurakah Azeub peudeh that saket bukon le Keu bandum kaphe ka Kamoe keubah
  4,162,Tapi ngon jih dum nyang lhok ‘eleumee Iman meuteuntee di jih keu Allah Meunan pih bandum ureueng meuiman Bandum meuiman keu Kitab Allah Peue nyang Neupeutron keunan bak gata Meunan cit juga masa nyang sudah Kitab nyang dilee pih geumeuiman Lom pih seumbahyang han tom geukeubah Geubri ngon zakeuet watee troh nisab Meuiman that-that teuma keu Allah Lom pih meuiman uroe akhirat Bandum beuna that hana meusalah Keu ureueng nyan dum Neukheun Hadharat Pahla raya that ka Kamoe keubah